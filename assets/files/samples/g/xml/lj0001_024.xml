<pb id="1.302b"/>
བོར་ཏེ་འདུག་ན་ཁྱིམ་ཞིག་པར་འགྱུར་ཞིང་ཉེ་དུ་རྣམས་ཀྱིས་ཀྱང་དཔྱས་པར་འགྱུར་གྱིས། མ་ལ་བདག་ཅག་ཟོང་ཐོགས་ཏེ་ཡུལ་གཞན་དུ་འདོང་ངོ་། །གང་པོས་སྨྲས་པ། གལ་ཏེ་དེ་ལྟར་ན་བདག་ཀྱང་མཆིའོ། །དེ་རྣམས་ཀྱིས་སྨྲས་པ། 
ཁྱོད་འདི་ཉིད་དུ་འདུག་ལ་ཚོང་ཁང་གི་བྱ་བ་དག་བྱོས་ཤིག  །ཁོ་བོ་ཅག་ཁོ་ན་འདོང་ངོ་ཞེས་དེ་རྣམས་ཀྱིས་ཟོང་ཁྱེར་ཏེ་ཡུལ་གཞན་དུ་དོང་ངོ་།།    །།     །།འདུལ་བ་གཞི། <bampo n="1.24" zh_pb="1.692"/>བམ་པོ་ཉི་ཤུ་བཞི་པ།།  །། 
གང་པོ་ལ་ནི་དགོས་པ་ཐམས་ཅད་གཏད་ནས་དེ་ཉིད་ན་གནས་སོ། །ཆོས་ཉིད་ཀྱིས་ཕྱུག་པོའི་ཁྱིམ་བདག་ན་ཉིན་རེ་ཞིང་འགོད་པ་འབོག་པ་ཡིན་པས། དེ་དག་གི་ཆུང་མས་བྲན་མོ་དེ་དག་མངགས་ཏེ་འགོད་པ་ནོད་དུ་བཏང་བ་ལས་གང་
པོ་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་དག་གིས་ཡོངས་སུ་བསྐོར་ཅིང་འདུག་སྟེ་དེ་དག་གིས་སྐབས་མ་རྙེད་དོ། །ཇི་ཙམ་ན་དེ་དག་ལངས་ཏེ་དོང་བར་གྱུར་པ་དེའི་ཚེ་དེ་དག་ལ་ཉིན་པར་གྱི་འགོད་པ་ཕོག་
གོ། །བུ་མོ་དེ་དག་རིང་ཞིག་ལོན་ཏེ་འོངས་པ་དང་། ཀྱེ་མ་བུ་མོ་ཁྱེད་ཅག་རིང་ཞིག་ཅི་ཐོགས་ཤེས་སྤྱོས་པས་དེ་དག་གིས་སྨྲས་པ། གང་པོ་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་དག་གིས་ཡོངས་
སུ་བསྐོར་ནས་ཉི་མའི་འོད་ཟེར་ལྟ་བུར་གཟི་བརྗིད་འབར་ཞིང་བཞུགས་ཏེ། གང་གི་ཚེ་དེ་དག་ལངས་ཏེ་མཆིས་པ་དེའི་ཚེ་ཕོག་གོ །དེ་དག་གིས་སྨྲས་པ། གང་དག་གིས་ཁྱིམ་ན་བྲན་མོའི་བུ་དག་དབང་ཕྱུག་ལ་དབང་བྱེད་པ་དེ་དག་ལ་ཡོང་
ཡང་དེ་ལྟར་འགྱུར་རོ། །འབྱོར་ལེན་གྱི་ཆུང་མས་བྲན་མོ་ལ་སྨྲས་པ། རིང་མོ་ཞིག་ཏུ་ཅིའི་ཕྱིར་ཐོགས། དེས་སྐབས་དེ་རྒྱས་པར་སྨྲས་པ་དང་། དེས་སྨྲས་པ། ཁྱོད་འོར་ཆེའོ། །ཁྱོད་ཀྱིས་དུས་ཤེས་པར་བྱོས་ལ་སོང་ཤིག ། 
དེས་དུས་ཤེས་པར་བྱས་ནས་སོང་བ་དང་མྱུར་དུ་ཐོབ་བོ། །གཞན་དག་ནི་རིང་དུ་ཐོགས་པར་གྱུར་ནས་དེ་དག་གིས་དེ་ལ་དྲིས་པ། ཁྱོད་ནི་ཅི་སྟེ་མྱུར་བར་འཁོར། དེས་ཐམས་ཅད་སྨྲས་ནས་དེ་དག་ཀྱང་དེ་དང་ལྷན་ཅིག་འདོང་བར་བརྩམས་
<pb id="1.303a"/>
སོ། །གང་པོ་ཡང་ཚོང་པ་དང་། ཚོང་དཔོན་དང་། དེད་དཔོན་དང་། གཞན་ཡང་རྗེས་སུ་འཚོ་བ་རྣམས་ཀྱིས་ཡོངས་སུ་བསྐོར་ཅིང་འདུག་པ་ལས་དེ་དག་ཀྱང་དོང་ནས། དེས་དེ་ལ་ཉིན་པར་གྱི་འགོད་པ་ཕོག་གོ །དེ་དག་གིས་ཀྱང་
མྱུར་དུ་ཐོབ་བོ། །དེ་དག་གི་ཇོ་མོ་དག་གིས་སྨྲས་པ། ད་མྱུར་དུ་འཁོར་བ་འདི་ལ་རྒྱུ་ཅི་ཡོད། དེ་དག་གིས་སྨྲས་པ། ཇོ་མོ་ཐུ་མོ་སྙུན་མི་མངའ་བར་གྱུར་ཅིག  །དེའི་ཚེ་གང་གི་བྲན་མོ་མཆིས་པ་དེའི་ཚེ་ཕོག་ལགས་ཀྱིས་བདག་ཅག་དེ་དག་དང་
འགྲོགས་ཏེ་མཆིའོ། །དེ་དག་མི་བཟོད་པ་སྐྱེས་ནས་སྨྲས་པ། གང་དག་གིས་ཁྱིམ་ན་བྲན་མོའི་བུ་དག་དབང་ཕྱུག་ལ་དབང་བྱེད་པ་དེ་དག་ལ་ཡོང་ཡང་དེ་ལྟར་འགྱུར་རོ། །ཇི་ཙམ་དུས་གཞན་ཞིག་ན་འབྱོར་ལེན་དང་། འབྱོར་སྐྱོབ་དང་། 
འབྱོར་དགའ་རྣམས་ལྷན་ཅིག་ཏུ་དགའ་ཞིང་འཐུན་པས་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་སྟེ་འོངས་སོ། །འབྱོར་ལེན་གྱིས་ཆུང་མ་ལ་དྲིས་པ། བཟང་མོ་གང་པོས་ཁྱོད་ལེགས་པར་བསྐྱངས་སམ། དེས་སྨྲས་པ། ཇི་ལྟར་མིང་པོ་
འམ་བུས་བགྱི་བ་བཞིན་དུ་ལེགས་པར་བགྱིས་སོ། །གཞན་དག་ལ་ཁྱིམ་ཐབ་དག་དག་གིས་སྨྲས་པ་དང་དེ་དག་གིས་སྨྲས་པ། གང་དག་གིས་ཁྱིམ་ན་བྲན་མོའི་བུ་དབང་ཕྱུག་ལ་དབང་བགྱིད་པ་དེ་དག་ལ་ཡོང་ཡང་དེ་ལྟར་འགྱུར་
ལགས་སོ། །དེ་དག་གིས་བསམས་པ། བུད་མེད་དག་ནི་མཛའ་བཤེས་ཀྱིས་དབྱེན་དུ་འགྱུར་རོ་སྙམ་མོ། །ཇི་ཙམ་དུས་གཞན་ཞིག་ན་ཀ་ཤི་ཀའི་རས་ཀྱི་ཚོང་ཁང་གི་སྒོ་ཕྱེ་མ་ཐག་ཏུ་འབྱོར་ལེན་གྱི་བུ་འོངས་ནས་གང་པོས་དེ་
ལ་ཀ་ཤི་ཀའི་རས་ཡུག་གཅིག་བསྐོན་ནོ། །མནའ་མ་དག་གིས་མཐོང་ནས་སྨྲས་པ། བུ་འདི་སུས་བྱིན། དེས་སྨྲས་པ། ཁུ་གུས་བྱིན་ནོ། །གཞན་དག་གིས་མཐོང་ནས་ཀྱང་རང་རང་གི་བུ་བཏང་བ་དང་། ཀ་ཤི་ཀའི་རས་ཀྱི་
ཚོང་ཁང་གི་སྒོ་ནི་བཅད། རས་སྦོམ་པོ་དག་ཡོད་པའི་ཚོང་ཁང་གི་སྒོ་ཕྱེ་བ་ལ་དེ་དག་ཀྱང་མ་སྟེས་ཏེ། ཕྱིན་ནས་དེ་དག་ལ་གང་པོས་རས་སྦོམ་པོ་དག་བསྐོན་ནོ། །དེ་དག་གིས་མཐོང་ནས་ཁྱིམ་ཐབ་དག་ལ་སྨྲས་པ། 
<pb id="1.303b"/>
ཁྱེད་ཅག་གིས་གཟིགས་སམ། ཁ་ཅིག་ལ་ནི་ཀ་ཤི་ཀའི་རས་ཡུག་སྩལ་ལ། ཁ་ཅིག་ལ་ནི་རས་སྦོམ་པོ་དག་གོ །དེ་དག་གིས་ལན་བཏབ་པ། ཅིག་གདོན་མི་ཟ་བར་འདི་ལྟར་ཀ་ཤི་ཀའི་ཚོང་ཁང་གི་རས་ཀྱི་སྒོ་ནི་བཅད་ལ། རས་སྦོམ་པོའི་
སྒོ་བྱེ་བ་ལ་བབ་པ་ཞིག་མ་ཡིན་གྲང་། དེ་དག་གིས་སྨྲས་པ། ད་དུང་ཡང་བརྟག་པར་བགྱིའོ། །ཅི་ཙམ་དུས་གཞན་ཞིག་ན་ཤ་ཁ་རའི་ཚོང་ཁང་གི་སྒོ་ཕྱེ་བ་ན་འབྱོར་ལེན་གྱི་བུ་འོངས་ནས་དེས་ཤ་ཁ་ར་ཕོར་བུ་གང་ཐོབ་སྟེ། དེས་དེ་ཁྱེར་ནས་ཁྱིམ་དུ་
སོང་བ་དང་མནའ་མ་དག་གིས་མཐོང་ནས་སྨྲས་པ། བུ་འདི་སུས་བྱིན། དེས་སྨྲས་པ། ཁུ་གུས་བྱིན་ནོ། །དེ་དག་གིས་ཀྱང་རང་རང་གི་བུ་བཏང་བ་དང་ཤ་ཁ་རའི་ཚོང་ཁང་གི་སྒོ་ནི་བཅད། བུ་རམ་གྱི་ཚོང་ཁང་གི་སྒོ་ཕྱེ་བ་དང་། དེ་དག་ཀྱང་མ་སྟེས་
ཏེ་བུ་རམ་གྱི་ཚོང་ཁང་གི་སྒོ་བྱེ་བའི་ཁར་འོངས་ནས་དེ་དག་གིས་བུ་རམ་ཞིག་ཐོབ་བོ། །དེ་དག་གིས་སྨྲས་པ། ཁྱེད་ཀྱིས་གཟིགས་སམ། གཅིག་ལ་ནི་ཤ་ཁ་ར་སྩལ་ལ། གཞན་ལ་ནི་བུ་རམ་སྩལ་ལོ། །དེ་དག་གིས་དེ་མཐོང་སྟེ། ཇི་ལྟར་ཁྱིམ་
བགོ་བ་བྱེད་པར་སྩོལ་བ་དེ་ལྟ་དེ་ལྟར་ཁྱིམ་ཐབ་དག་བྱེ་ནས་དེ་དག་ཕན་ཚུན་གྲོས་བྱས་པ། བདག་ཅག་གི་ཁྱིམ་གཏན་ཞིག་གིས་བགོ་བར་བྱའོ། །གཅིག་གིས་སྨྲས་པ། ཕུ་བོ་ཆེན་པོ་སྦྲན་པ་སྙམ། གཅིག་གིས་སྨྲས་པ། རེ་ཤིག་ཇི་ལྟར་བགོ་བར་དཔྱད་དོ། །
དེ་གཉིས་ཀྱིས་རང་གི་བློས་དཔྱད་པ། གཅིག་གིས་ནི་ཁྱིམ་ན་ཡོད་པ་དང་ཞིང་ན་ཡོད་པའོ། །གཅིག་གིས་ནི་ཚོང་ཁང་ན་ཡོད་པ་དང་ཡུལ་གཞན་ན་ཡོད་པའོ། །གཅིག་གིས་ནི་གང་པོའོ། །གལ་ཏེ་ཕུ་བོ་ཆེན་པོས་ཁྱིམ་ན་ཡོད་པ་དང་ཞིང་ན་ཡོད་པ་བླངས་ན། 
བདག་ཅག་གིས་ཚོང་ཁང་ན་ཡོད་པ་དང་ཡུལ་གཞན་ན་ཡོད་པས་རང་འཚོ་བར་ནུས་སོ། །འོན་ཏེ་ཚོང་ཁང་ན་ཡོད་པ་དང་ཡུལ་གཞན་ན་ཡོད་པ་བླངས་ན། འོན་ཀྱང་བདག་ཅག་གིས་ཁྱིམ་ན་ཡོད་པ་དང་ཞིང་ན་ཡོད་པ་དང་འཚོ་བར་བྱ་ཞིང་
གང་པོ་ཡང་མནར་བར་ནུས་སོ་སྙམ་ནས། དེ་གཉིས་ཀྱིས་དེ་ལྟར་གྲོས་བྱས་ཏེ་འབྱོར་ལེན་གྱི་དྲུང་དུ་སོང་ནས་སྤུན་ཞིག་པར་འགྱུར་གྱིས་བདག་ཅག་ཁྱིམ་བགོའོ། །དེས་སྨྲས་པ། ཁྱིམ་འཇིགས་པར་བྱེད་པ་ནི་བུད་མེད་དག་ཡིན་
<pb id="1.304a"/>
པས་ལེགས་པར་བརྟགས་ཏེ་བྱ་བ་སྙམ། དེ་གཉིས་ཀྱིས་སྨྲས་པ། བདག་ཅག་གིས་བརྟགས་ཟིན་གྱིས་བགོའོ། །དེས་སྨྲས་པ། གལ་ཏེ་དེ་ལྟར་ན་གཟུ་བོ་མི་ལྔ་ཞིག་བོས་ཤིག  །དེ་གཉིས་ཀྱིས་སྨྲས་པ། བདག་ཅག་
གིས་སྔ་མོ་ཞིག་ཏུ་བགོས་ཟིན་ན་གཟུ་བོ་མི་ལྔ་ཅི་དགོས་ཀྱིས་གཅིག་གིས་ནི་ཁྱིམ་ན་ཡོད་པ་དང་ཞིང་ན་ཡོད་པ་དག་གོ །གཅིག་གིས་ནི་ཚོང་ཁང་ན་ཡོད་པ་དང་ཡུལ་གྱི་མཐའ་ན་ཡོད་པའོ། །གཅིག་གིས་ནི་གང་པོའོ། །དེས་སྨྲས་
པ། ཅི་གང་པོའི་སྐལ་བ་མི་སྦྱིན་ནམ། དེ་གཉིས་ཀྱིས་སྨྲས་པ། བྲན་མོའི་བུ་དེ་ལ་བགོ་སྐལ་སུས་སྦྱིན། དེར་མ་བས་ཀྱིས་དེ་ཉིད་བདག་ཅག་གིས་བགོའོ། །གལ་ཏེ་ཁྱོད་བཞེད་ན་ཁྱོད་ཉིད་སྣོམས་ཤིག  །དེས་བསམས་པ། ཕ་ན་རེ་
བདག་ལ་ཁྱོད་ཀྱིས་བདོག་པ་ཐམས་ཅད་ཡོངས་སུ་བཏང་ཡང་གང་པོ་གཏང་པར་མི་བྱའོ་ཞེས་བསྒོ་བས་གང་པོ་བླང་བར་བྱའོ་སྙམ་དུ་བསམས་ནས་སྨྲས་པ། གལ་ཏེ་དེ་ལྟ་ན་གང་པོ་ནི་ཁོ་བོས་བཀུར་རོ། །ཁྱིམ་ན་ཡོད་པ་དང་ཞིང་ན་ཡོད་པ་དབང་བ་གང་
ཡིན་པ་དེ་ནི་རིངས་པར་ཁྱིམ་དུ་སོང་ནས་སྨྲས་པ། མནའ་མ་ཐུ་མོ་ཕྱུང་ཤིག  །དེ་ཕྱིར་བྱུང་བ་དང་སླར་ཡང་མ་འཇུག་ཤིག  །ཅིའི་ཕྱིར། བདག་ཅག་གིས་ཁྱིམ་དུ་གཏོགས་པ་བགོས་ཟིན་ཏོ། །ཚོང་ཁང་ན་ཡོད་པ་དང་ཡུལ་གཞན་ན་ཡོད་པ་དབང་བ་གང་ཡིན་
པ་དེ་ཡང་དེ་མ་ཐག་ཏུ་ཚོང་ཁང་དུ་སོང་ནས་སྨྲས་པ། གང་པོ་མར་བོབས་ཤིག  །དེས་བབས་པ་དང་ད་ཕན་ཆད་མ་འཛེག་ཤིག  །ཅིའི་ཕྱིར། བདག་ཅག་གིས་ཁྱིམ་བགོས་ཏེ། ཡུལ་གཞན་ན་ཡོད་པ་དང་ཚོང་ཁང་ན་ཡོད་པ་ནི་བདག་གི་ཡིན་ནོ། །དེས་སྨྲས་པ། 
བདག་གི་བགོ་སྐལ་བྱིན་ཅིག །དེས་སྨྲས་པ། ཁྱོད་བྲན་མོའི་བུ་ཡིན་ན་ཁྱོད་ལ་ཅིའི་ཕྱིར་བགོ་སྐལ་བྱིན། དེར་མ་ཟད་ཁྱོད་ཉིད་ཁོ་བོ་ཅག་གིས་བགོས་ཏེ་ཕུ་བོ་ཆེན་པོས་ཐོབ་བོ། །འབྱོར་ལེན་གྱི་ཆུང་མ་གང་པོ་དང་ལྷན་ཅིག་འགྲོགས་ཏེ་གཉེན་
ཞིག་གི་ཁྱིམ་དུ་དོང་བ་ན་བུས་པ་བཀྲེས་ནས་ངུ་བར་བརྩམས་སོ། །དེས་སྨྲས་པ། གང་པོ་བུས་པ་དག་ལ་གཡར་སྩུས་སྩོལ་ཅིག  །དེས་སྨྲས་པ། ཀར་ཥ་པཱ་ཎ་ཕོག་ཤིག  །དེས་སྨྲས་པ། ཁྱོད་ཀྱིས་གསེར་འབུམ་སྙེད་ཀྱི་སྤོགས་བྱས་ན་བུས་པ་
<pb id="1.304b"/>
དག་གི་གཡར་སྩུས་མ་མཆིས་པ་ལྟ་ཅི་ཁོ་བོས་ཁྱེད་ཅག་གི་ཁྱིམ་འདི་འདྲ་བ་མཁོས་སུ་འབེབས་པར་འགྱུར་བར་ཤེས་སམ། གལ་ཏེ་ཁོ་བོས་ཤེས་པར་གྱུར་ན་གསེར་འབུམ་ཕྲག་དུ་མ་སྤགས་པ་ཞིག  །བུད་མེད་ཀྱི་གོས་ཀྱི་མཐར་མ་ཤ་ཀ་སྒྱུ་མ་ཅན་དག་
ཐུམ་པོ་བྱེད་པ་དེ་ནི་ཆོས་ཉིད་ཡིན་ཏེ། དེས་མ་ཤ་ཀ་སྒྱུ་མ་ཅན་ཞིག་ཕོག་སྟེ་གཡར་སྩུས་སྣོམས་ཏེ་བྱོན་ཅིག  །དེས་དེ་ཁྱེར་ཏེ་ཚོང་དུས་སུ་སོང་བ་ལས་མི་ཞིག་གིས་རྒྱ་མཚོའི་རླབས་ཀྱིས་བདས་པའི་ཤིང་ལས་ཁུར་ཅིག་ཁྱེར་ཏེ་གྲང་བས་སྦྲེབས་ནས་འདར་ཞིང་འོང་
བ་དེ་དེས་མཐོང་ནས་དྲིས་པ། ཀྱེ་ནང་རྗེ་ཅིའི་ཕྱིར་དེ་ལྟར་འདར། དེས་སྨྲས་པ། བདག་གིས་ཀྱང་མ་འཚལ་ཏེ། ཅུང་ཟད་དུ་ན་ཤིང་ཁུར་འདི་ཐོགས་ནས་བདག་འདི་འདྲ་བར་གྲང་བར་གྱུར་ཏོ། །དེ་ཤིང་བརྟགས་པ་ལ་མཁས་པས་དེས་ཤིང་དེ་བརྟག་པར་
བརྩམས་པ་དང་། དེ་ན་ཙན་དན་ས་མཆོག་ཡོད་པར་མཐོང་ནས་དེས་དེ་ལ་སྨྲས་པ། ཀྱེ་ནང་རྗེ་རིན་ཇི་ཙམ་དུ་བཙོང་། ཀར་ཥ་པཱ་ཎ་ལྔ་བརྒྱར་རོ། །དེས་ཤིང་ཁུར་དེ་བླངས་ནས་ཙན་དན་ས་མཆོག་དེ་ཕྱུང་སྟེ། ཚོང་དུས་སུ་སོང་ནས་
སོག་ལེས་དུམ་བུ་བཞིར་གཤེགས་ཏེ། བུར་མ་དེ་རྣམས་ཀར་ཥ་པཱ་ཎ་སྟོང་དུ་བཙོངས་ནས་དེ་ནས་དེ་ལ་ཀར་ཥ་པཱ་ཎ་ལྔ་བརྒྱ་བྱིན་ཏེ་འདི་སྐད་ཅེས་སྨྲས་སོ། །ཁྱིམ་ག་གེ་མོ་ཞེས་བྱ་བ་ན་འབྱོར་ལེན་གྱི་ཆུང་མ་འདུག་གིས། དེར་ཤིང་ཁུར་འདི་ཁྱེར་ལ་
གང་པོས་བསྐུར་བ་ཡིན་ནོ་ཞེས་བྱོས་ཤིག  །དེས་དེ་ཁྱེར་ནས་ཇི་ལྟར་གྱུར་པ་དག་སྨྲས་པ་དང་། དེས་བྲང་བརྡུངས་ནས་སྨྲས་པ། འདི་ལྟར་དེ་ནོར་འཁྱམས་ན་ཤེས་རབ་ཀྱང་འཁྱམས་སམ། ཅི་བཙོ་བ་ཚོལ་དུ་བཏང་ན་བཙོ་རྒྱུ་གང་ཡིན་པ་དེ་ཉིད་མེད་པར་བུད་པ་
བསྐུར་ཏོ། །ཅི་ཙམ་དུས་གཞན་ཞིག་ན་གྲོང་ཁྱེར་སློ་མ་ལྟ་བུའི་རྒྱལ་པོ་ཚ་བའི་རིམས་ཆེན་པོས་ཐེབས་ནས་མྱོག་མྱོག་པོར་གྱུར་པ་དེ་ལ་སྨན་པས་ཙན་དན་ས་མཆོག་བསྟན་ཏོ། །དེ་ནས་བློན་པོ་རྣམས་ཀྱིས་ཙན་དན་ས་མཆོག་བཙལ་བར་བརྩམས་པ་དང་། 
དེ་རྣམས་ཀྱིས་ཚོང་དུས་སུ་བརྒྱུད་པ་ལས་ཐོས་ནས་དེ་རྣམས་གང་པོའི་དྲུང་དུ་སོང་སྟེ། ཙན་དན་ས་མཆོག་ཡོད་དམ། ཡོད་དོ། །རིན་ཇི་ཙམ་དུ་བཙོང་། ཀར་ཥ་པཱ་ཎ་སྟོང་ངོ་། །དེ་རྣམས་ཀར་ཥ་པཱ་ཎ་སྟོང་གིས་ཉོས་ནས་རྒྱལ་པོ་ལ་བྱུགས་པ་དང་སོས་པར་གྱུར་ཏོ། །
<pb id="1.305a"/>
རྒྱལ་པོས་བསམས་པ། གང་གི་ཁྱིམ་ན་ཙན་དན་ས་མཆོག་ཡོད་པའི་ཁྱིམ་དེ་ཅི་འདྲ་བ་ཞིག་ཡིན་སྙམ་ནས། རྒྱལ་པོས་བློན་པོ་རྣམས་ལ་སྨྲས་པ། འདི་ག་ལས་འོངས། བློན་པོ་རྣམས་ཀྱིས་སྨྲས་པ། ལྷ་གང་པོ་ལས་སོ། །གང་པོ་
འདིར་ཁུག་ཤིག །དེར་ཕོ་ཉ་སོང་ནས་སྨྲས་པ། གང་པོ་ལྷས་བཀའ་སྩལ་ཏོ། །དེས་དཔྱད་པར་བརྩམས་པ། རྒྱལ་པོ་བདག་ལ་ཅིའི་ཕྱིར་བཀའ་སྩོལ། དེས་ཡང་བསམས་པ། དེས་ཙན་དན་ས་མཆོག་གིས་སྙུན་གདངས་པར་གྱུར་པས་དེའི་ཕྱིར་བདག་ལ་བཀའ་
སྩལ་གྱིས་ཙན་དན་ས་མཆོག་ཐམས་ཅད་ཁྱེར་ཏེ་འགྲོའོ་སྙམ་ནས། དེས་ཙན་དན་ས་མཆོག་གི་དུམ་བུ་གསུམ་རས་ཀྱིས་ཁུད་དུ་དཀྲིས་ཏེ། གཅིག་ལག་ཏུ་ཐོགས་ནས་རྒྱལ་པོའི་དྲུང་དུ་སོང་བ་དང་རྒྱལ་པོས་སྨྲས་པ། གང་པོ་ཙན་དན་ས་མཆོག་ཅུང་ཟད་
ཡོད་དམ། དེས་སྨྲས་པ། ལྷ་འདིར་མཆིས་སོ། །འདི་ལ་རིན་ཇི་ཙམ། གསེར་འབུམ་མོ། །གཞན་ཡང་ཡོད་དམ། ལྷ་མཆིས་སོ་ཞེས་དེས་དུམ་བུ་གསུམ་ཅར་བསྟན་པ་དང་རྒྱལ་པོས་བློན་པོ་རྣམས་ལ་བསྒོ་བ། གང་པོ་ལ་གསེར་བཞི་འབུམ་
བྱིན་ཅིག  །གང་པོས་སྨྲས་པ། ལྷ་གསུམ་གྱིས་ནི་སྩོལ་ཅིག །གཅིག་ནི་ལྷ་ལ་སྐྱེས་སུ་འབུལ་ལོ། །གསུམ་གྱིས་བྱིན་ནས་རྒྱལ་པོས་སྨྲས་པ། གང་པོ་ཁྱོད་ངའི་ཐུགས་སུ་འཐད་ཀྱིས་མཆོག་ཅི་འདོད་པ་གསོལ་ཅིག་དང་སྦྱིན་ནོ། །
ལྷ་གལ་ཏེ་ཐུགས་དང་འཐད་པར་གྱུར་ན་ལྷའི་ཡུལ་དུ་སུས་ཀྱང་མི་གཙེ་བར་མཆིས་པར་གསོལ། རྒྱལ་པོས་བློན་པོ་རྣམས་ལ་བསྒོ་བ་ཤེས་ལྡན་དག་དེང་ཕྱིན་ཆད་ཁྱེད་ཀྱིས་གཞོན་ནུ་རྣམས་ལ་བསྒོ་བར་བྱའི། གང་པོ་ལ་ནི་མ་ཡིན་ནོ། །ཇི་ཙམ་
ཚོང་པ་ལྔ་བརྒྱ་ཙམ་པ་རྒྱ་མཚོ་ཆེན་པོའི་གྲུ་བོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་ལྷགས་སོ། །ཚོང་པའི་ཚོགས་ཀྱིས་ནང་ཁྲིམས་སུ་བཅས་པ། བདག་ཅག་སུས་ཀྱང་གཅིག་པུ་ཚོགས་ལས་གར་ཏེ་ཚོང་པའི་དྲུང་དུ་འགྲོ་བར་མི་བྱའོ། །
གལ་ཏེ་སོང་ན་དེ་ལ་ཀར་ཥ་པཱ་ཎ་དྲུག་བཅུ་དབབ་བོ། །བྲུངས་ཀྱང་ཚོགས་ཏེ་བླང་བར་བྱའོ་ཞེས་བཅས་སོ། །ཁ་ཅིག་གིས་སྨྲས་པ། གང་པོ་ཡང་བྲན་པ་སྙམ། ཁ་ཅིག་གིས་སྨྲས་པ། བཀྲེན་པ་དེ་ལ་བྲན་ན་ཅི་ཡོད། དེའི་ཚེ་གང་
<pb id="1.305b"/>
པོ་ཕྱིར་བྱུང་བ་ན་དེས་ཚོང་པ་ལྔ་བརྒྱ་ཙམ་རྒྱ་མཚོ་ཆེན་པོ་ནས་གྲུ་བོ་ཆེ་གྲུབ་ནས་གྲོང་ཁྱེར་སློ་མ་ལྟ་བུར་ཕྱིན་ནོ་ཞེས་ཐོས་ནས། དེ་གྲོང་ཁྱེར་དུ་མ་ཞུགས་པ་ཉིད་དུ་དེ་དག་གི་དྲུང་དུ་སོང་སྟེ་དྲིས་པ། ཤེས་ལྡན་དག་རྫས་འདི་དག་ཅི་ཡིན། དེ་རྣམས་
ཀྱིས་སྨྲས་པ། འདི་དང་འདི་དག་ཡིན་ནོ། །རིན་ཇི་ཙམ། དེད་དཔོན་གར་ཕྱིན་ཡང་ཁྱོད་ཁོ་ན་དྲི་བར་བས་སོ། །དེས་སྨྲས་པ། གལ་ཏེ་དེ་ལྟ་ཡིན་ཡང་འོན་ཀྱང་རིན་ཐང་སྨོས་ཤིག  །དེ་དག་གིས་གསེར་ས་ཡ་དང་བརྒྱད་འབུམ་དུ་རིན་བཏབ་བོ། །དེས་སྨྲས་པ། 
ཤེས་ལྡན་དག་ཐག་བཅད་པའི་གསེར་སུམ་འབུམ་ཁྱེར་ཅིག  །ཟོང་འདི་དག་ནི་ཁོ་བོའི་ཡིན་ནོ། །ལྷག་མ་ནི་ནང་དུ་ཕྱིན་ནས་སྦྱིན་ནོ། །དེ་བཞིན་དུ་བགྱིའོ་ཞེས་པ་དང་། དེས་གསེར་སུམ་འབུམ་ཡང་བླངས་ནས་ཐག་གཅད་པའི་ཕྱིར་བྱིན། རང་གིས་
རྒྱས་ཀྱང་བཏབ་སྟེ་སོང་ངོ་། །དེ་ནས་ཚོང་པའི་ཚོགས་ཀྱིས་ཚོང་པའི་གཡོག་གིས་མི་དག་རྫས་ཅི་ཡོད་ལྟོས་ཤིག་ཅེས་མངགས་ནས་དེ་དག་སོང་སྟེ་དྲིས་པ། རྫས་འདི་དག་ཅི་ཡིན། འདི་དང་འདི་དག་ཡིན་ནོ། །བདག་ཅག་ལ་འདི་འདྲ་བས་ནི་མཛོད་དང་
བང་བ་གང་བར་འདུག་གོ །དེ་རྣམས་ཀྱིས་སྨྲས་པ། གང་ཡང་རུང་མ་གང་ཡང་རུང་སྟེ། འོན་ཀྱང་འདི་བཙོངས་ཟིན་ཏོ། །སུ་ཞིག་ལ། གང་པོ་ལའོ། །གང་པོ་ལ་བཙོངས་ན་ཆེན་མོ་ཞིག་ཁུགས་མོད། དེ་རྣམས་ཀྱིས་སྨྲས་པ། དེས་ཐག་བཅད་
པར་བྱིན་པ་གང་ཡིན་པ་དེ་ཁྱོད་ཀྱིས་རིན་དུ་ཡང་མི་བྱིན་ནོ། །དེས་ཐག་བཅད་པར་ཅི་བྱིན་གསེར་སུམ་འབུམ་མོ། །དེས་ཕུ་བོ་དེ་དག་ལས་བརྐུས་ཡང་དག་གོ །དེ་རྣམས་སླར་ལོག་སྟེ་ཚོང་པའི་ཚོགས་ལ་སྨྲས་པ། རྫས་དེ་དག་ནི་བཙོངས་ཟིན་ཏོ། །
སུ་ཞིག་ལ། གང་པོ་ལའོ། །གང་པོ་ལ་ཚོངས་ན་ཆེན་མོ་ཞིག་ཁུགས་མོད། དེས་ཐག་བཅད་པར་བྱིན་པ་གང་ཡིན་པ་དེ་ཁྱོད་ཀྱིས་རིན་དུ་ཡང་མི་བྱིན་ནོ། །དེས་ཐག་བཅད་པར་ཅི་བྱིན། སྲང་སུམ་འབུམ་མོ། །དེས་སྤུན་དེ་དག་ལས་བརྐུས་
ཡང་དག་གོ །དེ་རྣམས་ཀྱིས་དེ་བོས་ནས་སྨྲས་པ། གང་པོ་ཚོང་པའི་ཚོགས་ཀྱིས་ཁྲིམས་སུ་བཅས་པ། སུས་ཀྱང་གཅིག་པུས་ཟོང་མི་བླངས་གིས་ཚོང་པའི་ཚོགས་ཁོ་ནས་བླང་བར་བྱའོ་ཞེས་བཅས་ན་ཁྱོད་ཀྱིས་ཅིའི་ཕྱིར་བླང་། དེས་སྨྲས་
<pb id="1.306a"/>
པ། ཤེས་ལྡན་དག་གང་གི་ཚེ་ཁྱོད་ཀྱིས་ཁྲིམས་སུ་བཅའ་བ་བྱས་པ་དེའི་ཚེ་ཅི་ཁོ་བོ་འམ། ཁོ་བོའི་ཕུ་ནུ་བོ་དག་ལ་བསྒོ་འམ། ཁྱོད་ཁོ་བོ་ནས་ཁྲིམས་སུ་བཅའ་བ་བྱས། ཁྱེད་ཅག་ཉིད་སྲུངས་ཤིག །དེ་ནས་ཚོང་པའི་ཚོགས་ཁྲོས་ནས་ཀར་ཥ་པཱ་ཎ་
དྲུག་བཅུའི་ཕྱིར་བཟུང་སྟེ་ཉི་མ་ལ་བཞག་པ་རྒྱལ་པོའི་མི་གང་གིས་མཐོང་བ་དེ་དག་གིས་རྒྱལ་པོ་ལ་སྨྲས་པ་དང་། རྒྱལ་པོས་བསྒོ་བ། ཤེས་ལྡན་དག་དེ་རྣམས་ཁུག་ཤིག  །དེ་དག་གིས་དེ་རྣམས་བཀུག་པ་དང་། རྒྱལ་པོས་སྨྲས་པ། ཤེས་ལྡན་དག་
ཁྱེད་ཅག་གིས་ཅིའི་ཕྱིར་གང་པོ་བཟུང་སྟེ་ཉི་མ་ལ་བཞག  །ལྷ་ཚོང་པ་རྣམས་ཀྱིས་ཁྲིམས་སུ་བཅས་པ། སུས་ཀྱང་གཅིག་པུས་ཟོང་འཇལ་ཚོང་མི་བགྱིའོ་ཞེས་བཅས་པ་ལས། འདི་གཅིག་པུས་འཇལ་ཚོང་བགྱིས་པས་སོ། །དེས་སྨྲས་
པ། ལྷ་གང་གི་ཚེ་འདི་དག་གིས་ཁྲིམས་སུ་བཅའ་བ་བགྱིས་པ་དེའི་ཚེ་འདི་དག་གིས་ཅི་བདག་གམ་བདག་གི་ཕུ་ནུ་བོ་དག་ལ་བསྒོ་འམ་ཞེས་རྨར་གསོལ། རྒྱལ་པོས་སྨྲས་པ། ཤེས་ལྡན་དག་གང་པོའི་ཤགས་བཟང་ངོ་། །དེ་རྣམས་སྐྱེངས་ནས་
དེ་བཏད་དོ། །ཇི་ཙམ་དུས་གཞན་ཞིག་ན་རྒྱལ་པོ་ལ་རྫས་ཤིག་གི་དགོས་པ་བྱུང་ནས་དེས་ཚོང་པའི་ཚོགས་བཀུག་སྟེ་བསྒོ་བ། ཤེས་ལྡན་དག་ང་ལ་རྫས་ཆེ་གེ་མོ་ཞེས་བྱ་བ་ཞིག་དགོས་ཀྱིས་དེ་ང་ལ་ཕུལ་ཅིག  །དེ་རྣམས་ཀྱིས་སྨྲས་པ། ལྷ་གང་པོ་ལ་མཆིས་
སོ། །དེས་སྨྲས་པ། ང་དེ་ལ་བཀའ་མི་སྩོལ་གྱིས། ཁྱེད་ཉིད་ཀྱིས་དེ་ལས་ཉོས་ལ་ང་ལ་ཕུལ་ཅིག །དེ་དག་གིས་གང་པོ་ལ་ཕོ་ཉ་བཏང་སྟེ་ཚོང་པའི་ཚོགས་འབོད་དོ་ཞེས་བྱས་སོ། །དེས་སྨྲས་པ། ཁོ་བོ་མི་འོངས་ངོ་། །དེ་ནས་ཚོང་པའི་ཚོགས་ཐམས་
ཅད་འདུས་ཏེ་དེའི་ཁྱིམ་དུ་སོང་ནས་སྒོར་བསྡད་དེ་དེ་ལ་ཕྲིན་བཏང་ནས་གང་པོ་ཚོང་པའི་ཚོགས་སྒོ་ན་སྡོད་ཀྱིས་བྱུང་ཞིག་ཅེས་སྤྲིང་ངོ་། །དེ་ང་རྒྱལ་དང་ཉམ་དུ་ཤེད་དང་བཅས་པའི་དྲེགས་པས་བྱུང་བ་དང་། ཚོང་པའི་ཚོགས་ཀྱིས་སྨྲས་པ། དེད་དཔོན་
ཇི་ལྟར་ཉོས་པ་བཞིན་དུ་ཟོང་བྱིན་ཅིག  །དེས་སྨྲས་པ། གལ་ཏེ་ཇི་ལྟར་ཉོས་པ་བཞིན་ཟོང་བྱིན་ན་ཁོ་བོ་ཚོང་པ་ཆེན་པོ་ཡིན་མོད། དེ་དག་གིས་སྨྲས་པ། རིན་ཉིས་འགྱུར་གྱིས་བྱིན་ཅིག་དང་ཚོང་པའི་ཚོགས་མཆོད་པར་འགྱུར་རོ། །དེས་བསམས་
<pb id="1.306b"/>
པ། ཚོང་པའི་ཚོགས་ནི་མཆོད་པར་བྱ་བ་ཡིན་ནོ་སྙམ་ནས། དེས་ས་ཡ་དང་ལྔ་འབུམ་ཉིས་འགྱུར་དུ་བྱིན་ནོ། །ལྷག་མ་ནི་ཁྱིམ་དུ་སྦས་ནས་དེས་བསམས་པ། ཇི་ག་ཟིལ་པའི་ཐིགས་པས་བུམ་པ་དགང་བར་ནུས་སམ། རྒྱ་མཚོ་ཆེན་པོར་
འཇུག་པར་བྱའོ་སྙམ་ནས། རྒྱ་མཚོ་ཆེན་པོར་འཇུག་པར་བྱ་བའི་ཕྱིར་དེས་གྲོང་ཁྱེར་སློ་མ་ལྟ་བུར་དྲིལ་སྒྲོགས་སུ་བཅུག་པ། ཤེས་ལྡན་གྲོང་ཁྱེར་སློ་མ་ལྟ་བུ་ན་གནས་པའི་ཚོང་པ་དག་ཉོན་ཅིག  །དེད་དཔོན་གང་པོ་རྒྱ་མཚོ་ཆེན་པོར་འཇུག་པར་འགྱུར་
གྱིས། ཁྱེད་ཅག་ལས་གང་དེད་དཔོན་གང་པོ་དང་ལྷན་ཅིག་ཤོ་གམ་མེད་པ་དང་། ལ་ཅན་པའི་གླ་མེད་པ་དང་། གྲུ་བཙས་མེད་པར་རྒྱ་མཚོ་ཆེན་པོར་འཇུག་པར་སྤྲོ་བ་དེ་དག་གིས་རྒྱ་མཚོ་ཆེན་པོར་འདོང་བའི་ཟོང་སྟ་གོན་བྱོས་ཤིག  །ཚོང་པ་ལྔ་བརྒྱ་ཙམ་གྱིས་རྒྱ་
མཚོ་ཆེན་པོར་འདོང་བའི་ཟོང་སྟ་གོན་བྱས་སོ། །དེ་ནས་དེད་དཔོན་གང་པོ་དགེ་མཚན་དང་། བཀྲ་ཤིས་དང་། བདེ་ལེགས་སུ་འགྱུར་བ་དག་བྱས་ཏེ་འཁོར་ཚོང་པ་ལྔ་བརྒྱ་དང་རྒྱ་མཚོ་ཆེན་པོར་ཞུགས་པ་ལས། གྲུ་བོ་ཆེ་གྲུབ་ནས། གྲོང་ཁྱེར་སློ་མ་ལྟ་བུར་
འཁོར་ཏོ། །དེ་ལྟ་བུར་ལན་དྲུག་གི་བར་དུ་རྒྱ་མཚོ་ཆེན་པོར་ཞུགས་པ་ལས་གྲུ་བོ་ཆེ་གྲུབ་ནས་སླར་འཁོར་ཏོ། །ཕྱོགས་ཀུན་དུ་གང་པོས་ལན་དྲུག་གི་བར་དུ་རྒྱ་མཚོ་ཆེན་པོར་ཞུགས་པ་ལས་སླར་འཁོར་ཏོ་ཞེས་སྒྲ་གྲགས་པ་དང་། མཉན་ཡོད་པའི་
ཚོང་པ་དག་ཟོང་ཐོགས་ཏེ་གྲོང་ཁྱེར་སློ་མ་ལྟ་བུར་དོང་ནས། དེ་དག་ལམ་གྱིས་དུབ་པ་ངལ་སོས་ནས། དེད་དཔོན་གང་པོ་གང་ན་བ་དེར་དོང་སྟེ། ལྷགས་ནས་སྨྲས་པ། དེད་དཔོན་རྒྱ་མཚོ་ཆེན་པོར་བཞུད་དོ། །དེས་སྨྲས་པ། ཤེས་ལྡན་དག་ལན་དྲུག་གི་བར་དུ་རྒྱ་
མཚོ་ཆེན་པོ་ནས་གྲུ་བོ་ཆེ་གྲུབ་སྟེ། སླར་འཁོར་བ་ལས་བདུན་པར་འཇུག་པ་ཁྱེད་ཅག་གིས་མཐོང་བ་འམ་ཐོས་པ་འགའ་ཡོད་དམ། དེ་དག་གིས་སྨྲས་པ། གང་པོ་བདག་ཅག་ཤུལ་རིང་པོ་ནས་ཁྱོད་ཀྱི་ཆེད་དུ་ལྷགས་ཏེ་གལ་ཏེ་མི་འཇུག་ན་ཁྱོད་ཉིད་
ཚད་མ་ཡིན་ནོ། །དེས་བསམས་པ། བདག་ལ་ནི་ནོར་གྱིས་ཅུང་ཟད་ཀྱང་མི་ཆོག་པ་མེད་ན་འདི་དག་གིས་དོན་དུ་འགྲོ་བར་བྱའོ་སྙམ་ནས། དེ་དེ་རྣམས་དང་ལྷན་ཅིག་ཏུ་རྒྱ་མཚོ་ཆེན་པོར་ཆས་སོ། །དེ་དག་གིས་ནམ་ཐོ་རངས་ཀྱིས་དུས་སུ་ཆེད་དུ་བརྗོད་པ་དང་། 
<pb id="1.307a"/>
ཕ་རོལ་འགྲོ་བྱེད་དང་། བདེན་པ་མཐོང་བ་དང་། གནས་བརྟན་པའི་ཚིགས་སུ་བཅད་པ་དང་། གནས་བརྟན་མའི་ཚིགས་སུ་བཅད་པ་དང་། རི་གནས་པའི་ཚིགས་སུ་བཅད་པ་དང་། ཐུབ་པའི་ཚིགས་སུ་བཅད་པ་དང་། དོན་གྱི་ཚོམས་ཀྱི་མདོ་དག་གསང་
བསྟོད་དེ་བཏོན་པ་དང་། དེས་དེ་དག་ཐོས་ནས་སྨྲས་པ། ཤེས་ལྡན་དག་གླུ་བཟང་པོ་ཞིག་ལོང་ཤིག  །དེ་རྣམས་ཀྱིས་སྨྲས་པ། དེད་དཔོན་དེ་དག་ནི་གླུ་མ་ལགས་སོ། །འོ་ན་ཅི། དེ་ནི་སངས་རྒྱས་ཀྱིས་བཀའ་འོ། །དེས་སངས་རྒྱས་ཞེས་བྱ་བའི་སྒྲ་སྔོན་མ་
ཐོས་པ་ཐོས་ནས་བ་སྤུའི་ཁུང་བུ་ཐམས་ཅད་ནས་སྤུ་ཟིང་ཞེས་བྱེད་ནས་གུས་པ་དང་བཅས་པས་དྲིས་པ། ཤེས་ལྡན་དག་སངས་རྒྱས་ཞེས་བྱ་བ་དེ་སུ་ཞིག་ཡིན། དེ་རྣམས་ཀྱིས་སྨྲས་པ། ཤཱཀྱའི་སྲས་དགེ་སློང་གཽ་ཏ་མ་ཤཱཀྱའི་རིགས་ལས་སྐྲ་དང་ཁ་
སྤུ་བྲེགས་ནས་གོས་ངུར་སྨྲིག་བགོས་ཏེ་ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་པ་ཞིག་ཡོད་དེ། དེད་དཔོན་དེ་ནི་སངས་རྒྱས་ཞེས་བགྱིའོ། །
ཤེས་ལྡན་དག་བཅོམ་ལྡན་འདས་དེ་ད་ལྟར་གང་ན་བཞུགས། དེད་དཔོན་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེས་དེ་སྙིང་ལ་བཟུང་ནས་དེ་རྣམས་དང་ལྷན་ཅིག་རྒྱ་མཚོ་ཆེན་པོར་ཞུགས་ཏེ་གྲུ་བོ་ཆེ་གྲུབ་ནས་
སླར་ལྷགས་སོ། །དེའི་ཕུ་བོ་འབྱོར་ལེན་གྱིས་བསམས་པ་འདི་རྒྱ་མཚོ་ཆེན་པོར་འགྲོ་འགྲོ་བས་དུབ་པར་གྱུར་གྱིས་འདི་ཁྱིམ་དབུབ་པར་བྱའོ་སྙམ་ནས་དེས་དེ་ལ་སྨྲས་པ། ཁྱོད་ཀྱི་དོན་དུ་ཚོང་པ་དང་། ཚོང་དཔོན་དང་། དེད་དཔོན་གང་གིས་བུ་མོ་བསླང་བ་ཕུ་བོ་ལ་སྨྲོས་ཤིག  ། 
དེས་སྨྲས་པ། བདག་འདོད་པ་ནི་མ་འཚལ་གྱིས་གལ་ཏེ་གནང་ན་རབ་ཏུ་འབྱུང་ངོ་། །དེས་སྨྲས་པ། གང་གི་ཚེ་བདག་ཅག་ཁྱིམ་གྱིས་འཚོ་ནམ་ལ་མ་ཞུགས་པ་དེའི་ཚེ་རབ་ཏུ་མི་འབྱུང་བར་ད་ཅིའི་ཕྱིར་རབ་ཏུ་འབྱུང་། དེས་སྨྲས་པ། དེའི་ཚེ་ནི་མི་རིགས་ལགས་
སོ། །དེས་དེ་གདོན་མི་ཟ་བར་གལ་གྱིས་འཆུ་བར་ཤེས་ནས་གནང་ངོ་། །དེས་སྨྲས་པ། ཕུ་བོ་རྒྱ་མཚོ་ཆེན་པོ་ན་ཉེས་དམིགས་ནི་མང་ལ་མནོག་ནི་ཆུང་ངོ་། །དེར་འཇུག་པ་ནི་མང་ལ་སླར་འཁོར་བ་ཉུང་བས་ཁྱོད་ཀྱིས་རྣམ་པ་ཐམས་ཅད་དུ་རྒྱ་མཚོ་ཆེན་
<pb id="1.307b"/>
པོར་འཇུག་པར་མི་བྱའོ། །ཁྱོད་ལ་རིགས་པས་བསྒྲུབ་པའི་ནོར་ཕལ་པོ་ཆེ་ཡོད་ལ་ཁྱོད་ཀྱི་ནུ་བོ་དག་ལ་རིགས་པ་མ་ཡིན་པས་བསྒྲུབས་པ་ཡིན་པས་གལ་ཏེ་དེ་དག་ན་རེ་ལྷན་ཅིག་འཁོད་པར་བྱའོ་ཞེས་ཟེར་ན་འདུག་པར་མི་བྱའོ་ཞེས་སྨྲས་ནས་རིམ་
གྲོ་པ་གཅིག་ཁྲིད་དེ་མཉན་ཡོད་དུ་སོང་སྟེ། མཉན་ཡོད་ཀྱི་བསྐྱེད་མོས་ཚལ་དུ་འདུག་ནས་ཁྱིམ་བདག་མགོན་མེད་ཟས་སྦྱིན་ལ་ཕྲིན་པ་བཏང་སྟེ། ཁྱིམ་བདག་དེད་དཔོན་གང་པོ་ཁྱིམ་བདག་བལྟ་བར་འདོད་ནས་སྐྱེད་མོས་ཚལ་ན་སྡོད་དོ་ཞེས་སྤྲིང་བ་དང་། 
མགོན་མེད་ཟས་སྦྱིན་གྱིས་བསམས་པ། གདོན་མི་ཟ་བར་ཆུའི་བཞོན་པས་དུབ་ནས། ད་ནི་ཐང་གི་བཞོན་པས་འོངས་སོ་སྙམ་མོ། །དེ་ནས་དྲིས་པ། ཀྱེ་ནང་རྗེ་ཟོང་ཇི་སྙེད་ཅིག་ཁྱེར་ཏེ་འོངས། དེ་ལ་ཟོང་ག་ལ་ཡོད། རིམ་གྲོ་པ་དང་གཉིས་པུ་སྟེ་དེ་དང་
བདག་ཏུ་བས་སོ། །མགོན་མེད་ཟས་སྦྱིན་གྱིས་བསམས་པ། གང་བདག་གིས་སྐྱེས་བུ་དམ་པ་དེ་ལ་བཀུར་སྟིར་མ་བྱས་པར་ཁྱིམ་དུ་བོད་པ་ནི་བདག་རིགས་པ་དང་ལྡན་པ་མ་ཡིན་སྙམ་ནས། དེས་དེ་བཀུར་སྟི་ཆེན་པོས་ཁྱིམ་དུ་བོས་ནས་བསྐུ་མཉེ་
བྱས་ཏེ་ཁྲུས་བྱས་ནས་ཟན་བྱིན་ཏེ་དགའ་བའི་གཏམ་བྱས་ཏེ་འདུག་ནས། མགོན་མེད་ཟས་སྦྱིན་གྱིས་དྲིས་པ། དེད་དཔོན་དགོས་པ་ཅི་ཞིག་ལ་འོངས། ཁྱིམ་བདག་བདག་ནི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་
བསྙེན་པར་རྫོགས་པ་དགེ་སློང་གི་དངོས་པོ་འཚལ་ལོ། །དེ་ནས་ཁྱིམ་བདག་མགོན་མེད་ཟས་སྦྱིན་གྱིས་རོ་སྟོད་བསྟོད་ནས་ལག་པ་གཡས་པ་བརྐྱང་སྟེ་ཆེད་དུ་བརྗོད་པས་ཆེད་དུ་བརྗོད་པ། ཀྱེ་མའོ་སངས་རྒྱས། ཀྱེ་མའོ་ཆོས། ཀྱེ་མའོ་དགེ་འདུན། 
ཀྱེ་མའོ་ཆོས་ལེགས་པར་གསུངས་པ་ཉིད། དེ་ལ་ནི་ད་སྐྱེས་བུ་གཙོ་བོ་འདི་ལྟ་བུ་ཡང་རང་གི་སྐྱེ་བོ་དང་གཉེན་བཤེས་ཀྱི་ཚོགས་རྒྱ་ཆེན་པོ་དང་། མཛོད་དང་བང་མཛོད་རྒྱས་པ་རྣམས་ཀྱང་སྤངས་ནས་ལེགས་པར་གསུངས་པའི་ཆོས་འདུལ་བ་ལས་
རབ་ཏུ་བྱུང་ཞིང་བསྙེན་པར་རྫོགས་པ་དགེ་སློང་གི་དངོས་པོ་འདོད་པར་གྱུར་ཏོ། །དེ་ནས་ཁྱིམ་བདག་མགོན་མེད་ཟས་སྦྱིན་གྱིས་དེད་དཔོན་གང་པོ་ཁྲིད་དེ་བཅོམ་ལྡན་འདས་གང་ན་བ་དེར་སོང་ངོ་། །དེའི་ཚེ་བཅོམ་ལྡན་འདས་དགེ་སློང་གི་འཁོར་བརྒྱ་ཕྲག་དུ་མའི་གུང་ལ་
<pb id="1.308a"/>
བཞུགས་ནས་ཆོས་འཆད་དོ། །བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་སྐྱེས་དང་ཆས་ཏེ་འོང་བ་གཟིགས་སོ། །གཟིགས་ནས་ཀྱང་དགེ་སློང་རྣམས་ལ་བཀའ་སྩལ་པ། དགེ་སློང་དག་ཁྱིམ་བདག་མགོན་མེད་ཟས་སྦྱིན་སྐྱེས་དང་
ཆས་ཏེ་ད་ལྟར་འོང་ངོ་། །དེ་བཞིན་གཤེགས་པའི་སྐྱེས་ནི་འདི་ལྟ་བུ་མེད་དེ། འདི་ལྟ་སྟེ་གདུལ་བའི་སྐྱེས་བུའོ། །དེ་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ཀྱི་ཞབས་གཉིས་ལ་ཕྱག་བྱས་ཏེ། དེད་དཔོན་གང་པོ་དང་ལྷན་ཅིག་ཕྱོགས་
གཅིག་ཏུ་འདུག་གོ །ཕྱོགས་གཅིག་ཏུ་འདུག་ནས་ཁྱིམ་བདག་མགོན་མེད་ཟས་སྦྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་དེད་དཔོན་གང་པོ་འདི་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་ཞིང་བསྙེན་པར་རྫོགས་པ་དགེ་
སློང་གི་དངོས་པོ་འཚལ་ན། དེ་བཅོམ་ལྡན་འདས་ཀྱིས་རབ་ཏུ་དབྱུང་བ་དང་བསྙེན་པར་རྫོགས་པར་མཛད་དུ་གསོལ། བཅོམ་ལྡན་འདས་ཀྱིས་ཁྱིམ་བདག་མགོན་མེད་ཟས་སྦྱིན་ལ་ཅང་མི་གསུང་བས་གནང་ངོ་། །དེ་ནས་བཅོམ་ལྡན་འདས་ཀྱིས་དེད་དཔོན་
གང་པོ་ལ་བཀའ་སྩལ་པ། དགེ་སློང་ཚུར་ཤོག་ཚངས་པར་སྤྱད་པ་སྤྱོད་ཅིག་ཅེས་བཅོམ་ལྡན་འདས་ཀྱིས་བཀའ་སྩལ་པའི་མོད་ཁོ་ནར་དེ་སྐྲ་བྱི་བ་དང་། སྣམ་སྦྱར་གོན་པར་གྱུར་ཏེ། སྐྲ་དང་ཁ་སྤུ་ཞག་བདུན་སྐྱེས་པ་ཙམ་དང་། ལག་ན་ལྷུང་བཟེད་དང་བྱ་མ་
བུམ་ཐོགས་པ་དང་། དགེ་སློང་བསྙེན་པར་རྫོགས་ནས་ལོ་བརྒྱ་ལོན་པའི་སྤྱོད་ལམ་ལྟ་བུར་གནས་པར་གྱུར་ཏོ། །དེ་བཞིན་གཤེགས་པས་ཚུར་ཤོག་གསུངས་པས་དེ། །སྐྲ་བྱི་སྣམ་སྦྱར་གོན་པའི་ལུས་ལྡན་ཞིང་། མོད་ལ་དབང་པོ་རབ་ཞིར་གནས་
གྱུར་ཏེ། །སངས་རྒྱས་དགོངས་པས་ལུས་གཟུགས་བཀབ་པར་གྱུར། །དེ་ནས་དུས་གཞན་ཞིག་ན་ཚེ་དང་ལྡན་པ་གང་པོ་བཅོམ་ལྡན་འདས་གང་ན་བ་དེར་སོང་སྟེ་ཕྱིན་ནས། བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་ཕྱོགས་གཅིག་
ཏུ་འདུག་གོ །ཕྱོགས་གཅིག་ཏུ་འདུག་ནས་ཚེ་དང་ལྡན་པ་གང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བཅོམ་ལྡན་འདས་ལས་བདག་གིས་མདོར་བསྡུས་པའི་ཆོས་ཐོས་པ་ཇི་ལྟ་བུས་གཅིག་པུས་དབེན་པ་བག་ཡོད་
<pb id="1.308b"/>
པ་དང་རྟུན་པ་དང་ལྡན་ལ་བདག་ཉིད་ལ་བདག་ཉིད་གཏོད་ཅིང་གནས་པར་འགྱུར་བ་དེ་ལྟ་བུའི་ཆོས་མདོར་བསྡུས་པ་ལེགས་པར་བཤད་དུ་གསོལ། གཅིག་པུ་དབེན་པ་བག་ཡོད་པ་དང་རྟུན་པ་དང་ལྡན་ལ་བདག་ཉིད་གཏོད་ཅིང་གནས་ན། རིགས་ཀྱི་བུ་བདག་གང་
གི་ཕྱིར་སྐྲ་དང་ཁ་སྤུ་བྲེགས་ནས་གོས་ངུར་སྨྲིག་བགོས་ཏེ་ཡང་དག་པའི་དད་པས་ཁྱིམ་ནས་ཁྱིམ་མ་མཆིས་པར་རབ་ཏུ་བྱུང་བར་བགྱིད་པ་ཚངས་པར་སྤྱོད་པའི་མཐའ་བླ་ན་མ་མཆིས་པ་དེ་མཐོང་བའི་ཆོས་དེ་ཉིད་ལ་རང་གི་མངོན་པར་ཤེས་པས་མངོན་
སུམ་དུ་བགྱིས་ཏེ་བསྒྲུབས་ནས་བདག་གི་སྐྱེ་བ་ནི་ཟད་དོ། །ཚངས་པར་སྤྱོད་པ་ནི་སྤྱད་དོ། །བྱ་བ་ནི་བྱས་སོ། །སྲིད་པ་འདི་ལས་གཞན་མི་ཤེས་སོ་ཞེས་གོ་བར་བགྱིའོ། །དེ་སྐད་ཅེས་གསོལ་པ་དང་། བཅོམ་ལྡན་འདས་ཀྱིས་ཚེ་དང་ལྡན་པ་གང་པོ་ལ་
འདི་སྐད་ཅེས་བཀའ་སྩལ་ཏོ། །གང་པོ་ལེགས་སོ། ལེགས་སོ། །གང་པོ་གང་ཁྱོད་འདི་སྐད་དུ་སྲིད་པ་འདི་ལས་གཞན་མི་ཤེས་སོ་ཞེས་བྱ་བ་ནས་དེ་ལྟ་བུའི་ཆོས་མདོར་བསྡུས་པ་ལེགས་པར་བཤད་དུ་གསོལ་ཞེས་བྱ་བའི་བར་སྨྲ་བ་ནི་ཡང་ལེགས་
སོ་ཞེས་བྱ་བ་སྔ་མ་བཞིན་ཏེ། དེའི་ཕྱིར་རབ་ཏུ་ཉོན་ལ་ཡིད་ལ་ཟུང་ཤིག་དང་བཤད་དོ། །གང་པོ་མིག་གིས་རྣམ་པར་ཤེས་པར་བྱ་བའི་གཟུགས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་དུ་ཆགས་པར་
འགྱུར་བ་ཡོད་ལ། དེ་དག་གལ་ཏེ་དགེ་སློང་གིས་མཐོང་ནས་མངོན་པར་དགའ་བ་དང་། མངོན་པར་བསྟོད་པ་དང་། ལྷག་པར་ཆགས་པ་དང་། ལྷག་པར་ཞེན་ཅིང་གནས་ནས་དེ་དག་ལ་མངོན་པར་དགའ་བ་དང་། མངོན་པར་བསྟོད་པ་དང་། ལྷག་པར་ཆགས་པ་དང་། 
ལྷག་པར་ཞེན་ཅིང་གནས་པ་དེ་ལ་ཀུན་དུ་དགའ་བ་འབྱུང་ངོ་། །ཀུན་དུ་དགའ་བ་ཡོད་ན་དགའ་བ་དང་། ཡིད་བདེ་བར་འགྱུར་རོ། །དགའ་བ་དང་ཡིད་བདེ་བ་
ཡོད་ན་ཀུན་དུ་ཆགས་པར་འགྱུར་རོ། །ཀུན་དུ་ཆགས་པ་ཡོད་ན་ཀུན་དུ་སྦྱོར་བར་འགྱུར་ཏེ། དགའ་བ་དང་། ཀུན་དུ་ཆགས་པ་དང་། ཀུན་དུ་སྦྱོར་བ་དང་ལྡན་པར་གྱུར་པའི་དགེ་སློང་ནི་གང་པོ་མྱ་ངན་ལས་འདས་པ་ལས་རིང་དུ་གྱུར་པ་ཞེས་བྱའོ། །
<pb id="1.309a"/>
གང་པོ་རྣ་བས་རྣམ་པར་ཤེས་པར་བྱ་བའི་སྒྲ་དང་། སྣས་རྣམ་པར་ཤེས་པར་བྱ་བའི་དྲི་དང་། ལྕེས་རྣམ་པར་ཤེས་པར་བྱ་བའི་རོ་དང་། ལུས་ཀྱིས་རྣམ་པར་ཤེས་པར་བྱ་བའི་རེག་བྱ་དང་། ཡིད་ཀྱིས་རྣམ་པར་ཤེས་པར་བྱ་བའི་ཆོས་སྡུག་པ་དང་། ཆགས་
པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་། ལྡན་པ་དང་ཀུན་དུ་ཆགས་པར་འགྱུར་བ་རྣམས་ཡོད་ལ། དེ་དག་གལ་ཏེ་དགེ་སློང་གིས་ཤེས་ནས་ཞེས་བྱ་བ་ནས། མྱ་ངན་ལས་འདས་པ་ལས་རིང་དུ་གྱུར་པ་ཞེས་བྱའོ་ཞེས་བྱ་བའི་བར་སྔ་མ་བཞིན་ནོ། །གང་
པོ་མིག་གིས་རྣམ་པར་ཤེས་པ་བྱ་བའི་གཟུགས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་དུ་ཆགས་པར་འགྱུར་བ་ཡོད་ལ། དེ་དག་གལ་ཏེ་དགེ་སློང་གིས་མཐོང་ནས་མངོན་པར་མི་དགའ་བ་
དང་། མངོན་པར་མི་བསྟོད་པ་དང་། ལྷག་པར་མ་ཆགས་པ་དང་། ལྷག་པར་མི་ཞེན་ཅིང་གནས་ན་དེ་དག་ལ་མངོན་པར་མི་དགའ་བ་དང་། མངོན་པར་མི་བསྟོད་པ་དང་། ལྷག་པར་མ་ཆགས་པ་དང་། ལྷག་པར་མ་ཞེན་པར་གནས་པ་དེ་ལ་ཀུན་དུ་དགའ་བ་མི་འབྱུང་ངོ་། །
ཀུན་དུ་དགའ་བ་མེད་ན་དགའ་བ་དང་ཡིད་བདེ་བ་མེད་པར་འགྱུར་རོ། །དགའ་བ་དང་ཡིད་བདེ་བ་མེད་ན་ཀུན་དུ་མ་ཆགས་པར་འགྱུར་རོ། །ཀུན་དུ་ཆགས་པ་མེད་ན་ཀུན་དུ་སྦྱོར་བ་མེད་པར་འགྱུར་རོ། །ཀུན་དུ་སྦྱོར་བ་མེད་ན་དགའ་བ་དང་། ཀུན་དུ་ཆགས་པ་དང་། 
ཀུན་དུ་སྦྱོར་བ་དང་མི་ལྡན་པའི་དགེ་སློང་ནི་གང་པོ་མྱ་ངན་ལས་འདས་པ་ལ་ཉེ་བར་གྱུར་པ་ཞེས་བྱའོ། །གང་པོ་རྣ་བས་རྣམ་པར་ཤེས་པར་བྱ་བའི་སྒྲ་དང་། སྣས་རྣམ་པར་ཤེས་པར་བྱ་བའི་དྲི་དང་། ལྕེས་རྣམ་
པར་ཤེས་པར་བྱ་བའི་རོ་དང་། ལུས་ཀྱིས་རྣམ་པར་ཤེས་པར་བྱ་བའི་རེག་བྱ་དང་། ཡིད་ཀྱིས་རྣམ་པར་ཤེས་པར་བྱ་བའི་ཆོས་སྡུག་པ་དང་། ཆགས་པ་དང་། དགའ་བ་དང་། ཡིད་དུ་འོང་བ་དང་། འདོད་པ་དང་ལྡན་པ་དང་། ཀུན་དུ་ཆགས་པར་འགྱུར་བ་ཡོད་
ལ། དེ་དག་གལ་ཏེ་དགེ་སློང་གིས་ཤེས་ནས་ཞེས་བྱ་བ་ནས། དེ་ནི་མྱ་ངན་ལས་འདས་པ་ལ་ཉེ་བར་གྱུར་པ་ཞེས་བྱའོ། །ཞེས་བྱ་བའི་བར་གོང་མ་བཞིན་དུའོ། །གང་པོ་ངས་མདོར་བསྡུས་པའི་གདམས་ངག་འདིས་ཁྱོད་ལ་གཏམས་ན་གང་དུ་གནས་
<pb id="1.309b"/>
པར་འདོད། གང་དུ་གནས་བཅའ་བར་འདོད། བཙུན་པ་བཅོམ་ལྡན་འདས་ཀྱིས་མདོར་བསྡུས་པའི་གདམས་ངག་འདིས་བདག་ལ་གཏམས་ལགས་པས་གྲོ་ཞིན་སྐྱེས་གནས་པའི་ཡུལ་གྱི་མཐར་མཆིས་པར་འཚལ་ལགས་སོ། །གང་པོ་གྲོ་ཞིན་སྐྱེས་གནས་པའི་
ཡུལ་གྱི་མཐའི་མི་རྣམས་ནི་གཏུམ་པ། གཟུ་ལུམས་ཅན། རྩུབ་པ། གཤེ་བ། སྤྲོ་ཐུང་བ། འཕྱ་བ་ཡིན་ཏེ། གང་པོ་གལ་ཏེ་ཁྱོད་ལ་གྲོ་ཞིན་སྐྱེས་གནས་པའི་མཐའི་མི་རྣམས་མངོན་སུམ་དུ་སྡིག་པ་ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བྱེད། ཞེར་
འདེབས་པར་བྱེད། འཕྱ་བར་བྱེད་ན། དེ་ལ་ཁྱོད་ཇི་སྙམ་བྱེད། བཙུན་པ་གལ་ཏེ་གྲོ་ཞིན་སྐྱེས་གནས་པའི་མཐའི་མི་རྣམས་བདག་ལ་མངོན་སུམ་དུ་སྡིག་པ་ཚོགས་པར་མི་དབྱུང་བའི་ཚིག་རྩུབ་པོས་གཤེ་བར་བགྱིད། ཞེར་འདེབས་པར་བགྱིད། འཕྱ་བར་བགྱིད་
ན་དེ་ལ་བདག་གིས་འདི་སྙམ་དུ་སེམས་ཏེ། ཨེ་མའོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་རུང་བ་དག་ཡིན་ནོ། །ཨེ་མའོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་བློ་དང་ལྡན་པ་ཡིན་ཏེ། དེ་དག་བདག་ལ་སྡིག་པ་ཚོགས་པར་མི་དབྱུང་བའི་ཚིག་
རྩུབ་པོས་གཤེ་བར་བྱེད། ཞེར་འདེབས་པར་བྱེད། འཕྱ་བར་བྱེད་ཀྱང་ལག་པ་འམ་བོང་བས་མ་བརྒྱབ་སྙམ་མོ། །གང་པོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་གཏུམ་པ་ཞེས་བྱ་བ་ནས་འཕྱ་བར་བྱེད་པ་ཡིན་ནོ། །ཞེས་བྱ་བའི་བར་གོང་མ་
བཞིན་ཏེ། གང་པོ་གལ་ཏེ་གྲོ་ཞིན་སྐྱེས་གནས་པའི་མཐའི་མི་རྣམས་ཀྱིས་དབྱུག་པ་འམ་མཚོན་གྱིས་བརྒྱབ་ན་དེ་ལ་ཁྱོད་ཇི་སྙམ་བྱེད། བཙུན་པ་གལ་ཏེ་བདག་ལ་གྲོ་ཞིན་སྐྱེས་གནས་པའི་མཐའི་མི་རྣམས་ཀྱིས་དབྱུག་པ་འམ་མཚོན་གྱིས་བརྒྱབ་
པར་གྱུར་ན། དེ་ལ་བདག་གིས་འདི་སྙམ་སེམས་ཏེ། ཀྱེ་མའོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་རུང་བ་དག་ཡིན་ནོ། །ཀྱེ་མའོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་བློ་དང་ལྡན་པ་ཡིན་ཏེ། དེ་དག་བདག་ལ་དབྱུག་པ་འམ་
མཚོན་གྱིས་བརྒྱབ་ཀྱང་ཐམས་ཅད་ཀྱིས་ཐམས་ཅད་དུ་སྲོག་དང་བྲལ་བར་མི་བྱེད་དོ་སྙམ་མོ། །གང་པོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་གཏུམ་པ་ཞེས་བྱ་བ་ནས་འཕྱ་བར་བྱེད་པ་ཡིན་ནོ་ཞེས་བྱ་བའི་བར་དུ་སྟེ། གལ་ཏེ་གང་པོ་གྲོ་ཞིན་སྐྱེས་
<pb id="1.310a"/>
གནས་པའི་མཐའི་མི་རྣམས་ཀྱིས་ཁྱོད་ཐམས་ཅད་ཀྱིས་ཐམས་ཅད་དུ་སྲོག་དང་འབྲལ་བར་བྱེད་ན་དེ་ལ་ཁྱོད་ཇི་སྙམ་བྱེད། བཙུན་པ་གལ་ཏེ་བདག་ལ་གྲོ་ཞིན་སྐྱེས་གནས་པའི་མཐའི་མི་རྣམས་ཀྱིས་ཐམས་ཅད་ཀྱིས་ཐམས་ཅད་དུ་སྲོག་དང་འབྲལ་
བར་བགྱིད་ན། དེ་ལ་བདག་ཉིད་འདི་སྙམ་དུ་སེམས་ཏེ། བཅོམ་ལྡན་འདས་ཀྱིས་ཉན་ཐོས་ལུས་རྣག་ཅན་འདིས་སྐྱེ་བ་དང་། ངོ་ཚ་བ་དང་། རྣམ་པར་སྨོད་པ་གང་དག་མཚོན་གྱིས་ཀྱང་འདེབས་པར་བྱེད། དུག་ཀྱང་ཟ་བར་བྱེད། ཐག་པས་ཀྱང་
འགེགས་ཏེ་འཆི་བར་བྱེད། གཡངས་ནས་ཀྱང་མཆོངས་ཏེ་འཆི་བ་ཡོད་ན། །ཀྱེ་མའོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་རུང་བ་དག་ཡིན་ནོ། །ཀྱེ་མའོ་གྲོ་ཞིན་སྐྱེས་གནས་པའི་མཐའི་མི་རྣམས་ནི་བློ་དང་ལྡན་པ་ཡིན་ཏེ། དེ་དག་
བདག་གི་ལུས་རྣག་ཅན་འདི་ལས་ཚེགས་ཆུང་ངུས་གྲོལ་བར་བྱེད་དོ་སྙམ་བསམ་པར་བགྱིའོ། །གང་པོ་ལེགས་སོ་ལེགས་སོ། །གང་པོ་ཁྱོད་བཟོད་པ་དང་དེས་པ་འདི་དང་ལྡན་པར་གྲོ་ཞིན་སྐྱེས་གནས་པའི་ཡུལ་གྱི་མཐའ་གནས་པར་
ནུས་པ་ནི་ཁྱོད་ཡང་ལེགས་སོ། །གང་པོ་སོང་ལ་མ་བསྒྲལ་བ་རྣམས་ནི་སྒྲོལ་ཅིག །མ་གྲོལ་བ་རྣམས་ནི་ཁྲོལ་ཅིག །དབུགས་མ་ཕྱིན་པ་རྣམས་ནི་དབུགས་ཕྱུང་ཤིག །ཡོངས་སུ་མྱ་ངན་ལས་མ་འདས་པ་རྣམས་ནི་ཡོངས་སུ་མྱ་ངན་ལས་
ཟློས་ཤིག །དེ་ནས་ཚེ་དང་ལྡན་པ་གང་པོས་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་ཅིང་རྗེས་སུ་ཡི་རང་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །
དེ་ནས་ཚེ་དང་ལྡན་པ་གང་པོ་དེ་ཉིད་ཀྱི་མཚན་མོ་འདས་ནས་སྔ་དྲོ་ཤམ་ཐབས་བགོས་ཏེ་ལྷུང་བཟེད་དང་ཆོས་གོས་ཐོགས་ནས་མཉན་ཡོད་དུ་བསོད་སྙོམས་ལ་ཞུགས་ཏེ། མཉན་ཡོད་དུ་བསོད་སྙོམས་ཀྱི་ཟས་ཀྱི་བྱ་བ་བྱས་ནས་ཟས་ཕྱི་མའི་
བསོད་སྙོམས་ལས་སླར་ལོག་སྟེ། གནས་མལ་ཇི་ལྟར་ལོངས་སྤྱད་པ་མཁོས་སུ་ཕབ་ནས། ལྷུང་བཟེད་དང་ཆོས་གོས་ཐོགས་ཏེ། གྲོ་ཞིན་སྐྱེས་གནས་པའི་ཡུལ་གྱི་མཐའ་གང་ན་བ་དེར་ཆས་ཏེ། རིམ་གྱིས་རྒྱུ་ཞིང་སོང་བ་ན་གྲོ་ཞིན་སྐྱེས་
<pb id="1.310b"/>
གནས་པའི་ཡུལ་གྱི་མཐར་ཕྱིན་ཏོ། །དེ་ནས་ཚེ་དང་ལྡན་པ་གང་པོ་སྔ་དྲོ་ཤམ་ཐབས་བགོས་ལྷུང་བཟེད་དང་ཆོས་གོས་ཐོགས་ཏེ། གྲོ་ཞིན་སྐྱེས་གནས་པའི་མཐར་བསོད་སྙོམས་ལ་ཞུགས་པ་རྔོན་པ་ཞིག་མདའ་གཞུ་ལག་ན་ཐོགས་ཏེ་རི་དགས་གཤོར་དུ་འགྲོ་བ་
དེས་མཐོང་ནས་དེས་བསམས་པ། དགེ་སྦྱོང་མགོ་རེག་འདི་མཐོང་བ་ནི་ཁ་རྗེ་མ་རུང་བར་བྱས་སོ་སྙམ་དུ་བསམས་ནས་གཞུ་རྣ་དྲུང་དུ་བཀང་སྟེ། ཚེ་དང་ལྡན་པ་གང་པོ་གང་ན་བ་དེར་བརྒྱུགས་པ་དང་། དེ་ནས་ཚེ་དང་ལྡན་པ་གང་པོས་དེ་མཐོང་ངོ་། །མཐོང་ནས་ཀྱང་བླ་གོས་
བསྙིལ་ཏེ་སྨྲས་པ། །བཞིན་བཟངས་དགང་དཀའ་བ་འདིའི་དོན་དུ་ཞུགས་པས་འདི་ལ་སྣུན་ཅིག །ཚིགས་སུ་བཅད་དེ་སྨྲས་པ། གང་གི་དོན་དུ་མཁའ་ལ་བྱ་རྒྱུ་རི་དགས་རྙིས་ཟིན་གྱུར། །གཡུལ་ངོར་མདའ་མདུང་མདའ་བོ་ཆེ་ཐོགས་མི་རྣམས་འཆི་འགྱུར་ལ། །
བཀྲེན་པ་ཉོན་མོངས་ཡུལ་ངན་རྒྱུ་ཞིང་མཆིལ་པས་ཉ་ཟིན་པ། །སྡིག་པ་རབ་མང་ལྟོ་འདིར་ཁྱོད་ཀྱིས་འཚམ་རིམས་མདའ་འཕོངས་ཤིག །དེས་བསམས་པ། རབ་ཏུ་བྱུང་བ་འདི་ནི་འདི་ལྟ་བུའི་བཟོད་པ་དང་དེས་པ་དང་ལྡན་པ་ཡིན་ན། ཅིའི་ཕྱིར་འདི་ལ་མདའ་
འཕང་སྙམ་དུ་བསམས་ནས་དེ་སེམས་མངོན་པར་དད་པར་གྱུར་ཏོ། །དེ་ནས་ཚེ་དང་ལྡན་པ་གང་པོས་དེ་ལ་ཆོས་བཤད་དེ། སྐྱབས་སུ་འགྲོ་བ་དང་བསླབ་པའི་གཞི་རྣམས་ལ་བཞགས་པ་དང་། དེས་རི་ཁྲོད་པ་གཞན་ལྔ་བརྒྱ་ནི་དགེ་བསྙེན་བྱས། ལྔ་བརྒྱ་ནི་
དགེ་བསྙེན་མར་བྱས་ནས་གཙུག་ལག་ལྔ་བརྒྱ་རྩིག་ཏུ་བཅུག་སྟེ། ཁྲི་དང་ཁྲིའུ་དང་། སྟན་ནང་ཚངས་ཅན་དང་། སྔས་ནང་ཚངས་ཅན་དང་། གོར་ཐབས་བརྒྱ་ཕྲག་དུ་མ་འབུལ་དུ་བཅུག་གོ །ཟླ་བ་གསུམ་པོ་དེ་འདས་པ་དང་དེས་རིག་པ་གསུམ་ལུས་ཀྱིས་
མངོན་སུམ་དུ་བྱས་ནས་དགྲ་བཅོམ་པར་གྱུར་ཏེ། ཁམས་གསུམ་གྱི་འདོད་ཆགས་དང་བྲལ་བ་ཞེས་བྱ་བ་ནས། དབང་པོ་དང་ཉེ་དབང་པོའི་ལྷ་དང་བཅས་པ་རྣམས་ཀྱིས་མཆོད་པར་བྱ་བ་དང་། རྗེད་པར་བྱ་བ་དང་། མངོན་སུམ་དུ་སྨྲ་བར་བྱ་བར་གྱུར་ཏོ་
ཞེས་བྱ་བའི་བར་དུའོ། །ཇི་ཙམ་དུས་གཞན་ཞིག་ན་ཤིང་གི་རྣ་ཆ་ཅན་གྱི་ནུ་བོ་གཉིས་ལོངས་སྤྱོད་སྲབས་ཤིང་ཡོངས་སུ་ཟད་པས་གཏུགས་པར་གྱུར་ནས་དེ་གཉིས་ཀྱིས་སྨྲས་པ། བྱུར་ལྟ་བུ་དེ་བདག་ཅག་གི་ཁྱིམ་ནས་སོང་གིས་ཚུར་ཤོག་
<pb id="1.311a"/>
ལྷན་ཅིག་གནས་པར་བྱའོ། །དེས་སྨྲས་པ། བྱུར་ལྟ་བུ་དེ་གང་ཞིག་ཡིན། གང་པོ་ཡིན་མོད། དེ་ནི་ཁོ་བོའི་ཁྱིམ་ནས་དཔལ་བྱུང་བ་ཡིན་གྱི་བྱུར་ལྟ་བུ་ནི་མ་ཡིན་ནོ། །དེ་གཉིས་ཀྱིས་སྨྲས་པ། དཔལ་ཡང་རུང་བྱུར་ཡང་རུང་ཚུར་ཤོག་ལྷན་ཅིག་ཏུ་གནས་པར་བྱའོ། །དེས་སྨྲས་
པ། ཁྱེད་ཅག་གི་ནོར་ནི་རིགས་པས་བསྒྲུབས་པ་མ་ཡིན་ལ། ཁོ་བོའི་ནི་རིགས་པས་བསྒྲུབས་པ་ཡིན་པས་ཁྱེད་ཅག་དང་ཁོ་བོར་ལྷན་ཅིག་གནས་པར་མི་བྱའོ། །དེ་གཉིས་ཀྱིས་སྨྲས་པ། བྲན་མོའི་བུ་དེས་རྒྱ་མཚོ་ཆེན་པོར་ཡང་སོང་ཡང་སོང་ནས་ཁྱོད་ཀྱི་ལོངས་སྤྱོད་དག་བསྒྲུབས་པས་
ཁྱོད་དེ་ལ་སྤྱོད་པས་རྒྱགས་སུ་ཟད། ཁྱོད་ཀྱིས་ནི་རྒྱ་མཚོ་ཆེན་པོར་འཇུག་པར་ག་ལ་ནུས། དེ་དེ་གཉིས་ལས་ང་རྒྱལ་བཟུང་ནས་དེས་བསམས་པ། བདག་ཀྱང་རྒྱ་མཚོ་ཆེན་པོར་འཇུག་པར་བྱའོ་སྙམ་ནས་ཞེས་བྱ་བ་ནས་རྒྱ་མཚོ་ཆེན་པོར་ཞུགས་སོ་ཞེས་བྱ་བའི་བར་གོང་མ་བཞིན་དུའོ། །ཇི་ཙམ་
ན་གྲུ་བོ་ཆེ་དེ་རྗེས་སུ་མཐུན་པའི་རླུང་གིས་ཙན་དན་ས་མཆོག་གི་ཚལ་དུ་བདས་སོ། །ས་མཁན་གྱིས་སྨྲས་པ། ཤེས་ལྡན་དག་ཙན་དན་ས་མཆོག་གི་ཚལ་ཞེས་གྲགས་པ་གང་ཡིན་པ་དེ་ནི་འདི་ཡིན་གྱིས། འདི་ལས་འདོམས་ལ་ལོང་ཤིག །དེའི་ཚེ་ན་ཙན་དན་ས་མཆོག་གི་ཚལ་
གྱི་དབང་པོ་གནོད་སྦྱིན་དབང་ཕྱུག་ཆེན་པོ་ཞེས་བྱ་བ་ཡིན་ཏེ། དེ་ཡང་གནོད་སྦྱིན་རྣམས་ཀྱི་གནོད་སྦྱིན་གྱི་མདུན་སར་སོང་ངོ་། །དེ་ནས་ཙན་དན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་བཅད་པར་བརྩམས་སོ། །གནོད་སྦྱིན་མི་དགའ་བ་ཞེས་བྱ་བས་ཙན་
དན་ས་མཆོག་གི་ཚལ་སྟ་རེ་ལྔ་བརྒྱ་ཙམ་གྱིས་གཅོད་པར་མཐོང་ངོ་། །མཐོང་ནས་ཀྱང་གནོད་སྦྱིན་དབང་ཕྱུག་ཆེན་པོ་གང་ན་བ་དེར་སོང་སྟེ་ཕྱིན་ནས་གནོད་སྦྱིན་དབང་ཕྱུག་ཆེན་པོ་ལ་འདི་སྐད་ཅེས་སྨྲས་སོ། །དཔོན་པོ་མཁྱེན་པར་མཛོད་ཅིག །ཙན་དན་ས་མཆོག་གི་
ཚལ་སྟ་རེ་ལྔ་བརྒྱ་ཙམ་གྱིས་འགུམས་ན་ཁྱོད་ཀྱི་ཕྲིན་ལས་སམ་བགྱི་བ་གང་ལགས་པ་དེ་མཛོད་ཅིག །དེ་ནས་གནོད་སྦྱིན་དབང་ཕྱུག་ཆེན་པོ་གནོད་སྦྱིན་རྣམས་ཀྱི་གནོད་སྦྱིན་གྱི་མདུན་མ་བྱས་ནས་མི་བཟོད་པ་སྐྱེས་ཏེ། རླུང་ནག་པོ་ཆེན་པོ་འཇིགས་སུ་རུང་བ་བསླངས་ནས་
ཙན་དན་ས་མཆོག་གི་ཚལ་གང་ན་བ་དེར་ཆས་སོ། །ས་མཁན་གྱིས་སྨྲས་པ། ཤེས་ལྡན་འཛམ་བུའི་གླིང་གི་ཚོང་པ་དག་ཉོན་ཅིག །རླུང་ནག་པོ་ཆེན་པོའི་འཇིགས་པ་ཞིག་ཡོད་དོ། ཞེས་གྲག་པ་གང་ཡིན་པ་དེ་ནི་འདི་ཡིན་གྱིས་ངོ་ལོན་སོམ་ཤིག །དེ་ནས་ཚོང་པའི་ཚོགས་དེ་རྣམས་འཇིགས་སྐྲག་ཕོངས་
<pb id="1.311b"/>
ཏེ་བ་སྤུའི་ཁུང་བུ་ཐམས་ཅད་ནས་སྤུ་ཟིང་ཞེས་བྱེད་ནས། ལྷ་རྣམས་ལ་གསོལ་བ་བྱེད་པར་རྩོམ་སྟེ། ཞི་བ་དང་ནི་ཆུ་ལྷ་ལུས་ངན་ནོར་ལྷ་སྩོགས། །ལྷ་མི་ལྟོ་འཕྱེ་གནོད་སྦྱིན་ལྷ་མི་དབང་པོ་རྣམས། །བདག་ཅག་ཤིན་ཏུ་ཉམ་ཐག་འཇིགས་པར་གྱུར་ལགས་ཀྱིས། 
བསྙེངས་བྲལ་དེ་རིང་བདག་ཅག་རྣམས་ཀྱི་མགོན་མཛོད་ཅིག །མི་རྣམས་ཁ་ཅིག་བདེ་སོགས་ཁྱོད་ལ་འདུད། །གཞན་དག་ཚངས་དང་ཁྱབ་འཇུག་ལྷ་ཆེན་དང་། །སར་རྟེན་ཤིང་དང་ཚལ་ལ་བརྟེན་པ་ལ། །ཤ་ཟའི་རླུང་གིས་ཟིན་པས་སྐྱབས་
ཚོལ་འདུད། །ཤིང་གི་རྣ་ཆ་ཅན་སེམས་ལས་ཆུང་ངུར་འདུག་པ་དང་། ཚོང་པ་རྣམས་ཀྱིས་སྨྲས་པ། དེད་དཔོན་བདག་ཅག་ནི་སྡུག་བསྔལ་མི་བཟད་པ་ཉམ་ང་བར་གྱུར་ན། ཁྱོད་ཅིའི་ཕྱིར་སེམས་ལས་ཆུང་ངུར་འདུག །དེས་སྨྲས་པ། ཤེས་ལྡན་དག་
ཁོ་བོ་ལ་ནུ་བོས་བསྒོ་བ། ཕུ་བོ་རྒྱ་མཚོ་ཆེན་པོར་འཇུག་པ་ནི་མནོག་ཆུང་ལ་ཉེས་དམིགས་མང་སྟེ། སྲེད་པས་ལྡོངས་པ་ཕལ་ཆེར་འཇུག་ཀྱང་སླར་འཁོར་བ་ཉུང་བས་ཁྱོད་ཀྱིས་རྣམ་པ་གང་གིས་ཀྱང་རྒྱ་མཚོ་ཆེན་པོར་འཇུག་པར་མི་བྱའོ་ཞེས་བསྒོ་
བ་ལས། ཁོ་བོས་དེའི་ཚིག་མ་མཉན་ཏེ་རྒྱ་མཚོ་ཆེན་པོར་ཞུགས་པས་ད་ཅི་བྱར་ཡང་མེད་དོ། །ཁྱོད་ཀྱི་ནུ་བོ་གང་ཡིན། གང་པོ་ཡིན་ནོ། །ཚོང་པའི་ཚོགས་རྣམས་ཀྱིས་སྨྲས་པ། ཤེས་ལྡན་དག་འཕགས་པ་གང་པོ་དེ་ནི་བསོད་ནམས་ཀྱི་མཐུ་
ཆེན་པོ་དང་ལྡན་པ་ཡིན་གྱིས། དེ་ཉིད་ལ་བདག་ཅག་སྐྱབས་སུ་འགྲོ་བར་བྱའོ་ཞེས་དེ་ཐམས་ཅད་ཀྱིས་ཚིག་འཐུན་པར་འདི་སྐད་ཅེས། འཕགས་པ་གང་པོ་དེ་ལ་ཕྱག་འཚལ་ལོ། །འཕགས་པ་གང་པོ་དེ་ལ་ཕྱག་འཚལ་ལོ། །ཕྱག་འཚལ་ལོ་ཞེས་
སྨྲས་སོ། །དེ་ནས་ཚེ་དང་ལྡན་པ་གང་པོ་ལ་མངོན་པར་དགའ་བའི་ལྷ་གང་ཡིན་པ་དེ་དག་ཚེ་དང་ལྡན་པ་གང་པོ་གང་ན་བ་དེར་སོང་སྟེ་ཕྱིན་ནས་ཚེ་དང་ལྡན་པ་གང་པོ་ལ་འདི་སྐད་ཅེས་སྨྲས་སོ། །འཕགས་པ་ཁྱོད་ཀྱིས་གཅེན་ནི་སྡུག་བསྔལ་མི་བཟད་
པ་ཉམ་ང་བར་གྱུར་གྱིས་དགོངས་སུ་གསོལ། དེས་བསམས་ཏེ། དེ་ནས་སེམས་ཇི་ལྟར་མཉམ་པར་བཞག་ན་གྲོ་ཞིན་སྐྱེས་གནས་པའི་མཐའ་ནས་མི་སྣང་བར་གྱུར་ཏེ། རྒྱ་མཚོ་ཆེན་པོ་གྲུའི་དངོར་དཀྱིལ་མོ་ཀྲུང་བཅས་ནས་འདུག་པ་
<pb id="1.312a"/>
དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་སོ། །དེ་ནས་རླུང་ནག་པོ་དེ་རི་རབ་ལ་ཕོག་སྟེ་རྡུགས་པ་བཞིན་དུ་སླར་ལོག་པར་གྱུར་ཏོ། །གནོད་སྦྱིན་དབང་ཕྱུག་ཆེན་པོས་བསམས་པ། སྔོན་ཆད་ནི་རླུང་ནག་པོས་གྲུ་གང་ལ་རེག་པ་དེ་ཤིང་བལ་གྱི་འདའ་བུ་
བཞིན་འཕངས་པ་དང་འཇིག་པར་འགྱུར་ན་ད་རླུང་ནག་པོ་དེ་རི་རབ་ལ་ཕོག་སྟེ། རྡུགས་པ་བཞིན་དུ་སླར་ལོག་པར་གྱུར་པའི་རྒྱུ་གང་ཡིན་སྙམ་ནས། ཕན་ཚུན་དུ་བརྟག་པར་བརྩམས་པ་ལས། ཇི་ཙམ་ན་ཚེ་དང་ལྡན་པ་གང་པོ་གྲུའི་དངོར་དཀྱིལ་མོ་
ཀྲུང་བཅས་ནས་འདུག་པ་མཐོང་ངོ་། །མཐོང་ནས་ཀྱང་དེས་སྨྲས་པ། འཕགས་པ་གང་པོ་ཐོ་བཙམས་ཏེ་ཅི་བགྱི། གང་པོས་སྨྲས་པ། རྒ་བའི་ཆོས་ཅན་ཁྱོད་ཉིད་ཀྱིས་ང་ལ་ཐོ་འཚམ་མམ། གལ་ཏེ་ངས་འདི་ལྟ་བུའི་ཡོན་ཏན་གྱི་ཚོགས་
མ་ཐོབ་པར་གྱུར་ན། ཁྱོད་ཀྱིས་ངའི་ཕུ་བོ་མིང་ལུས་པར་བྱས་པར་འགྱུར་རོ། །དབང་ཕྱུག་ཆེན་པོས་སྨྲས་པ། འཕགས་པ་ཙན་དན་ས་མཆོག་འདི་ནི་འཁོར་ལོས་སྒྱུར་བའི་རྒྱལ་པོའི་དོན་དུ་སྲུང་ལགས་སོ། །གང་པོས་སྨྲས་པ། དཔོན་པོ་
ཇི་སྙམ་དུ་སེམས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་། འཁོར་ལོས་སྒྱུར་བའི་རྒྱལ་པོ་གང་ཆེ། འཕགས་པ་ཅི་བཅོམ་ལྡན་འདས་འཇིག་རྟེན་དུ་བྱུང་ངམ། བྱུང་ངོ་། །གལ་ཏེ་དེ་ལྟ་ན་ད་གང་
མ་གང་བ་དེ་ཁོང་ཤིག །དེ་ནས་ཚོང་པའི་ཚོགས་དེ་རྣམས་སྲོག་བྱིན་ཏེ། ཚེ་དང་ལྡན་པ་གང་པོ་ལ་སེམས་མངོན་པར་དད་ནས་གྲུ་དེ་ཙན་དན་ས་མཆོག་གིས་བཀང་སྟེ་ཆས་པ་དང་རིམ་གྱིས་གྲོང་ཁྱེར་སློ་མ་ལྟ་བུར་ཕྱིན་ཏོ། །དེ་ནས་གང་པོས་ཕུ་བོ་ལ་
སྨྲས་པ། གང་གི་མིང་གིས་གྲུ་བོ་ཆེ་གྲུབ་སྟེ་འོངས་པ་དེ་ནི་དེ་དབང་བས་ཁྱོད་ཀྱིས་རིན་པོ་ཆེ་ནི་ཚོང་པ་འདི་རྣམས་ལ་གོས་ཤིག །བདག་གིས་ནི་ཙན་དན་ས་མཆོག་འདི་རྣམས་ཀྱིས་བཅོམ་ལྡན་འདས་ཀྱི་ཕྱིར་ཙན་དན་གྱི་ཕྲེང་བའི་ཁང་བཟངས་
བརྩིག་གོ །དེས་ཚོང་པ་དེ་རྣམས་ལ་རིན་པོ་ཆེ་རྣམས་བགོས་སོ། །དེ་ནས་གང་པོས་ཙན་དན་ས་མཆོག་གི་ཁང་བཟངས་ཞིག་བརྩིག་པར་བརྩམས་ཏེ་དེས་བཟོ་བོ་དག་བཀུག་ནས་སྨྲས་པ། ཤེས་ལྡན་དག་ཅི་ཉི་མ་རེ་རེ་ཞིང་ཀར་ཥ་པཱ་ཎ་ལྔ་བརྒྱ་ལེན་ནམ་
<pb id="1.312b"/>
འོན་ཏེ་ཙན་དན་ས་མཆོག་གི་ཕྱེ་མ་ཕོ་སུམ་གང་ལེན། དེ་དག་གིས་སྨྲས་པ། འཕགས་པ་ཙན་དན་ས་མཆོག་གི་ཕྱེ་མ་ཕོ་སུམ་གང་འཚལ་ལོ། །ཇི་ཙམ་ན་རིང་པོ་མ་ཐོགས་པར་ཙན་དན་གྱི་ཕྲེང་བའི་ཁང་བཟངས་བརྩིགས་ཏེ་བྱི་དོར་ཐམས་ཅད་ཟིན་པར་གྱུར་ཏོ། །
དེ་ན་ཞོགས་མ་དང་ཕྱེ་མའི་ལྷག་མ་གང་ཡིན་པ་དེ་དག་ཀྱང་བཏགས་ནས་དེ་ཉིད་ལ་ཞལ་ཞལ་དུ་བྱུགས་སོ། །དེས་སྤུན་དེ་རྣམས་ཕན་ཚུན་དུ་ཐམས་ཅད་བཟོད་པ་གསོལ་དུ་བཅུག་ནས་སྨྲས་པ། སངས་རྒྱས་ལ་སོགས་པ་དགེ་སློང་གི་དགེ་འདུན་རྣམས་སྤྱན་དྲོངས་ལ་
ཞལ་ཟས་གསོལ་ཅིག་འཕགས་པ་གང་པོ་བཅོམ་ལྡན་འདས་གང་ན་བཞུགས། མཉན་ཡོད་ནའོ། །ལམ་ཇི་སྲིད་མཆིས། མཉན་ཡོད་ན་དཔག་ཚད་བརྒྱ་ལྷག་ཙམ་མོ། །རེ་ཞིག་རྒྱལ་པོ་ལ་བརྟག་པར་བགྱིའོ། །དེ་བཞིན་དུ་གྱིས་ཤིག །དེ་དག་རྒྱལ་པོའི་དྲུང་
དུ་དོང་ནས་ལྷ་བདག་ཅག་ནི་སངས་རྒྱས་ལ་སོགས་པ་དགེ་སློང་གི་དགེ་འདུན་སྤྱན་དྲངས་ཏེ་ཞལ་ཟས་གསོལ་བར་འཚལ་ན། ལྷས་བདག་ཅག་ལ་བསྟང་དུ་གསོལ། རུང་གིས་དེ་བཞིན་དུ་བྱའོ། །དེ་ནས་ཚེ་དང་ལྡན་པ་གང་པོ་ཁང་སྟེང་དུ་འཛེགས་ནས་རྒྱལ་བྱེད་ཀྱི་ཚལ་
ལོགས་སུ་ཁ་བལྟས་ཏེ་པུས་མོ་ལྷ་ང་གཉིས་ས་ལ་བཙུགས་ཏེ་འདུག་ནས་མེ་ཏོག་གིས་གཏོར། བདུག་པས་བདུགས་ནས་ཁྱིམ་པ་ཞིག་གསེར་གྱི་བྱ་མ་བུམ་འཛིན་དུ་བཅུག་སྟེ་གསོལ་བ་འདེབས་པ་ལ་ཞུགས་པ་ཚུལ་ཁྲིམས་རྣམ་དག་ཤིན་ཏུ་རྣམ་དག་བློ། །ཞལ་
ཟས་དུས་སུ་རྟག་ཏུ་དོན་གཟིགས་པ། །མགོན་མེད་གྱུར་པ་རབ་ཏུ་གཟིགས་ནས་ནི། །ཤིན་ཏུ་ཐུགས་བརྩེར་མཛད་དེ་གཤེགས་པར་གསོལ། །དེ་ནས་མེ་ཏོག་དེ་རྣམས་སངས་རྒྱས་རྣམས་ཀྱི་སངས་རྒྱས་ཀྱི་མཐུ་དང་ལྷ་རྣམས་ཀྱི་ལྷའི་མཐུས་མེ་ཏོག་གི་
ཁང་བཟངས་སུ་བྱས་ཏེ་རྒྱལ་བུ་རྒྱལ་བྱེད་ཀྱི་ཚལ་དུ་རྒན་རིམས་བཞིན་གནས་པར་གྱུར་ཏོ། །བདུག་པ་ནི་སྤྲིན་ལྟར་སྤུངས་སོ། །ཆུ་ནི་བཻ་དཱུརྱའི་ཕུར་མ་ལྟ་བུར་གྱུར་ཏོ། །ཚེ་དང་ལྡན་པ་ཀུན་དགའ་བོ་མཚན་མ་ལ་མཁས་པ་ཡིན་པས་ཐལ་མོ་སྦྱར་བ་བྱས་ཏེ་བཅོམ་
ལྡན་འདས་ལ་ཞུས་པ་བཙུན་པ་སྤྱན་འདྲེན་པ་གང་ནས་མཆིས། ཀུན་དགའ་བོ་གྲོང་ཁྱེར་སློ་མ་ལྟ་བུ་ནས་སོ། །བཙུན་པ་གྲོང་ཁྱེར་སློ་མ་ལྟ་བུར་ཇི་སྲིད་ཅིག་མཆིས་ཀུན་དགའ་བོ་དཔག་ཚད་བརྒྱ་ལྷག་ཙམ་ཡོད་ཀྱིས་སོང་ལ་དགེ་སློང་རྣམས་ལ་ཁྱེད་ཅག་ལས། གང་དང་གང་
<pb id="1.313a"/>
སང་གྲོང་ཁྱེར་སློ་མ་ལྟ་བུར་སོང་ནས་ཟས་ཟ་བར་སྤྲོ་བས་ཚུལ་ཤིང་ལོང་ཤིག་ཅེས་བསྒོ་ཤིག་བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་བོས་བཅོམ་ལྡན་འདས་ལས་མཉན་ནས་ཚུལ་ཤིང་བླངས་ཏེ་བཅོམ་ལྡན་འདས་ཀྱི་སྤྱན་སྔར་འདུག་པ་དང་། 
བཅོམ་ལྡན་འདས་དང་དགེ་སློང་གནས་བརྟན་གནས་བརྟན་རྣམས་ཀྱིས་ཚུལ་ཤིང་བླངས་སོ། །དེའི་ཚེ་ཡུལ་ཆུ་མིག་ཅན་ན་གནས་པའི་གནས་བརྟན་ཚེ་དང་ལྡན་པ་གང་པོ་ཤེས་རབ་ཀྱིས་རྣམ་པར་གྲོལ་བ་འཁོར་དེ་ཉིད་དུ་འདུས་ཏེ་འདུག་པར་གྱུར་པ་དེས་ཀྱང་ཚུལ་ཤིང་
བླང་བར་བརྩམས་པ་དང་། དེ་ལ་ཚེ་དང་ལྡན་པ་ཀུན་དགའ་བོས་སླར་ཚིགས་སུ་བཅད་དེ་སྨྲས་པ། ཚེ་དང་ལྡན་པ་ཟན་འདི་ནི། །ཀོ་ས་ལ་བདག་པོའི་ཕོ་བྲང་ངམ། །རབ་སྦྱིན་ཁྱིམ་དང་རི་དགས་ཀྱི། །ཁྱིམ་ཀྱི་ཟས་ཀྱང་མ་ལགས་སོ། །གྲོང་ཁྱེར་སློ་མ་ཞེས་བྱ་བ། །དཔག་ཚད་
བརྒྱ་ལྷག་མཆིས་པ་དེར། །རྫུ་འཕྲུལ་གྱིས་ནི་བཞུད་འཚལ་བས། །གང་པོ་ཁྱོད་ནི་མ་གསུང་བཞུགས། །དེ་ཤེས་རབ་ཀྱིས་རྣམ་པར་གྲོལ་བ་ཡིན་གྱི། དེས་རྫུ་འཕྲུལ་མ་བསྐྱེད་པས་དེ་འདི་སྙམ་དུ་སེམས་ཏེ་གང་གི་ཕྱིར་བདག་གིས་ཉོན་མོངས་པའི་ཚོགས་མཐའ་
དག་བཙལ་ཅིང་བོར་ལ་སྤངས་ཤིང་སོ་སོར་སྤངས་ན། བདག་མུ་སྟེགས་ཅན་དང་ཐུན་མོང་བའི་རྫུ་འཕྲུལ་ལ་སྒྱིད་ལུག་གམ་སྙམ་ནས་དེས་བརྩོན་འགྲུས་ལ་གནས་ཏེ་རྫུ་འཕྲུལ་བསྐྱེད་པས་ཇི་སྲིད་ཚེ་དང་ལྡན་པ་ཀུན་དགའ་བོས་གནས་བརྟན་གསུམ་པ་ལ་ཚུལ་ཤིང་
མ་བྱིན་པ་དེའི་བར་དུ་དེས་ལག་པ་གླང་པོ་ཆེའི་སྣ་ལྟ་བུ་བརྐྱང་ནས་ཚུལ་ཤིང་བླངས་ཏེ། དེ་ནས་ཚིགས་སུ་བཅད་དེ་སྨྲས་པ། གཽ་ཏམ་འདི་ན་མངོན་ཤེས་དྲུག་པོ་ཉིད། །གྲགས་པ་དང་ནི་ཐོས་པས་འཐོབ་མིན་ལ། །ཚན་གྱི་ཡོན་ཏན་རྣམས་དང་ངག་དང་ནི། །ཡིད་
སྨོན་ཆེན་པོས་ཀྱང་ནི་མ་ཡིན་གྱི། །བདག་འདྲ་ཡོངས་སུ་རྟོག་པར་བྱེད་པ་རྣམས། །རྒ་བས་དར་ཡལ་གྱུར་ཀྱང་ཞི་བ་དང་། །ཚུལ་ཁྲིམས་ལྷག་མཐོང་སྟོབས་དང་བསམ་གཏན་སྟོབས། །རྣམ་པ་དུ་མས་མངོན་ཤེས་དྲུག་ལྡན་འགྱུར། །དེ་ནས་བཅོམ་ལྡན་
འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག་འདི་ནི་ངའི་དགེ་སློང་རྣམས་ཀྱི་མཆོག་ཡིན་ཏེ། ངའི་ཉན་ཐོས་མཆོད་པའི་ཚུལ་ཤིང་བླང་བ་ལ་དང་པོ་ཚུལ་ཤིང་ལེན་པ་རྣམས་ཀྱི་ནང་ན་འདི་ལྟ་སྟེ་ཡུལ་ཆུ་མིག་ཅན་ན་གནས་པའི་གནས་བརྟན་གང་
<pb id="1.313b"/>
པོ་མཆོག་ཡིན་ནོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་དགའ་བོ་ལ་བཀའ་སྩལ་པ། ཀུན་དགའ་བོ་སོང་ལ་དགེ་སློང་རྣམས་ལ་ངས་དགེ་སློང་དག་ཁྱེད་ཀྱིས་དགེ་བ་མི་སྤྱོམས་པ་དང་། སྡིག་པ་མི་བཅབ་པར་གནས་པར་བྱའོ་ཞེས་བཤད་མོད་ཀྱི། འོན་
ཀྱང་གྲོང་ཁྱེར་དེ་ན་མུ་སྟེགས་པ་རྣམས་གནས་པས་ཁྱེད་ལས་གང་གིས་རྫུ་འཕྲུལ་གང་ཐོབ་པ་དེ་དེས་གྲོང་ཁྱེར་སློ་མ་ལྟ་བུར་སོང་ལ་ཟན་བཟའ་བར་བྱའོ་ཞེས་སྒོ་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་ཀུན་དགའ་
བོས་བཅོམ་ལྡན་འདས་ལས་མཉན་ནས་དགེ་སློང་རྣམས་ལ་སྨྲས་པ། ཚེ་དང་ལྡན་པ་དག་བཅོམ་ལྡན་འདས་ཀྱིས་འདི་སྐད་ཅེས་ངས་དགེ་སློང་རྣམས་ཀྱིས་དགེ་བ་མི་སྤྱོམས་པ་དང་། སྡིག་པ་མི་བཅབ་པར་གནས་པར་བྱའོ། །ཞེས་བཤད་མོད་ཀྱི་ཞེས་བྱ་བ་ནས་
སོང་ལ་ཟན་བཟའ་བར་བྱའོ་ཞེས་བྱ་བའི་བར་གོང་མ་བཞིན་དུའོ། །རྒྱལ་པོས་གྲོང་ཁྱེར་སློ་མ་ལྟ་བུ་རྡོ་བ་དང་གསེག་མ་དང་གྱོ་མོ་རྣམས་སེལ་དུ་བཅུག་སྟེ། ཙན་དན་གྱི་ཆུས་ཆག་ཆག་བཏབ་དྲི་ཞིམ་པོའི་པོག་ཕོར་སྣ་ཚོགས་བཤམས། དར་གྱི་ཆུན་འཕྱན་
མང་པོ་སྤྱངས་མེ་ཏོག་སྣ་ཚོགས་ཆལ་པར་བཀྲམ་སྟེ་དགའ་དགའ་ལྟར་བྱས་ཏེ་གྲོང་ཁྱེར་སློ་མ་ལྟ་བུ་ལ་སྒོ་བཅྭ་བརྒྱད་ཡོད་ལ་རྒྱལ་པོ་དེ་ལ་ཡང་བུ་བཅུ་བདུན་ཡོད་དེ། གྲོང་ཁྱེར་གྱི་སྒོ་རེར་སོ་སོར་རྒྱལ་པོའི་བུ་རྣམས་འབྱོར་པ་མཆོག་དང་བཀོད་དོ། །སྒོ་
ཆེན་པོར་ནི་སློ་མ་ལྟ་བུའི་བདག་པོའི་རྒྱལ་པོ་རྒྱལ་པོའི་འབྱོར་པ་ཆེན་པོ་དང་ཚེ་དང་ལྡན་པ་གང་པོ་དང་ཤིང་གི་རྣ་ཆ་ཅན་དང་རྒྱ་སྐྱེགས་ཀྱི་རྣ་ཆ་ཅན་དང་ཞ་ཉེའི་རྣ་ཆ་ཅན་འདུག་གོ་ཇི་ཙམ་ན་ལོ་མ་འདྲིམ་པ་དང་། ཤང་ཙེ་འདྲིམ་པ་དང་སྣོད་སྤྱད་འདྲིམ་པ་དག་
རྫུ་འཕྲུལ་གྱིས་ལྷགས་པ་རྒྱལ་པོས་མཐོང་ནས་སྨྲས་པ། ཅི་བཙུན་པ་གང་པོ་བཅོམ་ལྡན་འདས་གཤེགས་སམ་དེས་སྨྲས་པ། འདི་དག་ནི་ལོ་མ་འདྲིམ་པ་དང་། ཤང་ཙེ་འདྲིམ་པ་དང་། སྣོད་སྤྱད་འདྲིམ་པ་ལགས་ཏེ། བཅོམ་ལྡན་འདས་མ་ལགས་སོ། །
ཇི་ཙམ་ན་དགེ་སློང་གནས་བརྟན་གནས་བརྟན་རྣམས་བསམ་གཏན་ལ་སྙོམས་པར་ཞུགས་པ་རྣམ་པ་དུ་མས་ལྷགས་པ་དང་རྒྱལ་པོས་ཡང་དྲིས་པ། ཅི་བཙུན་པ་གང་པོ་བཅོམ་ལྡན་འདས་གཤེགས་སམ། དེས་སྨྲས་པ། མ་ལགས་ཏེ་འདི་ནི་
<pb id="1.314a"/>
དགེ་སློང་གནས་བརྟན་གནས་བརྟན་རྣམས་བསམ་གཏན་ལ་སྙོམས་པར་ཞུགས་པ་རྣམ་པ་དུ་མས་ལྷགས་པ་ལགས་སོ། །དེ་ནས་དགེ་བསྙེན་ཞིག་གིས་ཚིགས་སུ་བཅད་དེ་སྨྲས་པ། ཁ་ཅིག་སེང་གེ་སྟག་དང་གླང་པོ་ཆེ་རྟ་ཀླུ་དང་ཁྱུ་མཆོག་བཟང་པོ་
བཅིབས། །ཁ་ཅིག་རིན་ཆེན་གཞལ་མེད་ཁང་དང་རི་དང་ཤིང་མཛེས་ཤིང་རྟ་འབར་ལ་རྟེན། །གཞན་དག་ནམ་མཁའི་ངོས་ལས་ཆུ་འཛིན་གློག་གི་ཕྲེང་བས་བརྒྱན་པ་ལྟ་བུར་ནི། །རབ་ཏུ་དགྱེས་བཞིན་ལྷ་ཡི་ཕོ་བྲང་ལྟ་བུར་རྫུ་འཕྲུལ་དག་གིས་གཤེགས་པར་བརྩོན། །
ཁ་ཅིག་ས་བརྟོལ་གྱེན་དུ་འབྱུང་། །ཁ་ཅིག་ནམ་མཁའི་དཀྱིལ་ནས་འབབ། །ཁ་ཅིག་སྟན་ལས་སྤྲུལ་པར་བྱེད། །རྫུ་འཕྲུལ་ལྡན་པའི་མཐུ་ལ་ལྟོས། །དེ་ནས་བཅོམ་ལྡན་འདས་ཀྱིས་གཙུག་ལག་ཁང་གི་ཕྱི་རོལ་དུ་ཞབས་གཉིས་བཀྲུས་ཏེ། གཙུག་ལག་ཁང་དུ་ཞུགས་
ནས་གདན་བཤམས་པ་ཉིད་ལ་བཞུགས་ཏེ། སྐུ་དྲང་པོར་བསྲང་ནས་དགོངས་པ་མངོན་དུ་ཕྱོགས་པར་བཞག་གོ །ཇི་ཙམ་ན་བཅོམ་ལྡན་འདས་ཀྱིས་མངོན་པར་འདུ་བྱེད་པ་དང་བཅས་པའི་ཞབས་ཀྱིས་དྲི་གཙང་ཁང་དུ་བཞག་པ་ན་ས་རྣམ་པ་དྲུག་ཏུ་གཡོས་
པར་གྱུར་ཏེ། ས་ཆེན་པོ་འདི་གཡོས། རབ་ཏུ་གཡོས། ཀུན་ཏུ་གཡོས་སོ། །ཆེམ་ཆེམ་རབ་ཏུ་ཆེམ་ཆེམ། ཀུན་ཏུ་རབ་ཏུ་ཆེམ་ཆེམ་སྟེ། ཤར་ཕྱོགས་མཐོ་ན་ནུབ་ཕྱོགས་དམའ། ནུབ་ཕྱོགས་མཐོ་ན་ཤར་ཕྱོགས་དམའ། ལྷོ་ཕྱོགས་མཐོ་ན་བྱང་ཕྱོགས་དམའ། བྱང་ཕྱོགས་
མཐོ་ན་ལྷོ་ཕྱོགས་དམའ། མཐའ་མཐོ་ན་དབུས་དམའ། དབུས་མཐོ་ན་མཐའ་དམའོ། །རྒྱལ་པོས་ཚེ་དང་ལྡན་པ་གང་པོ་ལ་དྲིས་པ། འཕགས་པ་གང་པོ་འདི་ཅི་ལགས། དེས་སྨྲས་པ། བཅོམ་ལྡན་འདས་ཀྱིས་མངོན་པར་འདུ་བྱེད་པ་དང་བཅས་པའི་ཞབས་ཀྱིས་དྲི་གཙང་
ཁང་དུ་བཞག་པ་དེས་ན་ས་རྣམ་པ་དྲུག་ཏུ་གཡོས་པར་གྱུར་པ་ལགས་སོ། །དེ་ནས་བཅོམ་ལྡན་འདས་ཀྱིས་གསེར་གྱི་འོད་ཟེར་གྱི་ཁ་དོག་ལྟ་བུའི་འོད་བཀྱེ་སྟེ། དེས་འཛམ་བུའི་གླིང་གསེར་ཞུན་མ་ལྟ་བུར་སྣང་བར་གྱུར་ཏོ། །ཡང་རྒྱལ་པོ་ངོ་མཚར་དུ་གྱུར་
པའི་མིག་ཕྱེ་ནས་དྲིས་པ། འཕགས་པ་གང་པོ་འདི་ཅི་ལགས། དེས་སྨྲས་པ། རྒྱལ་པོ་ཆེན་པོ་བཅོམ་ལྡན་འདས་ཀྱིས་གསེར་གྱི་ཁ་དོག་ལྟ་བུའི་འོད་ཟེར་བཀྱེ་བ་ལགས་སོ།། །།བཀྲ་ཤིས་པར་གྱུར་ཅིག །གཅིག་ཞུས་སྔགས་དང་དཔལ། གཉིས་ཞུས་སྔགས་དང་དཔལ། 
གསུམ་ཞུས་སྣར་ཐང་དཔོན་སློབ་པས། །དག་པར་བགྱིས་པས་གཟིགས་པར་ཞུ། །སླར་ཡང་ཞྭ་དམར་ཅོད་པན་འཛིན་པ་བཞི་པ་སྤྱན་སྔ་ཐམས་ཅད་མཁྱེན་པའི་སྤྱན་སྔར་གཏུགས་ཏེ། དགེ་བའི་བཤེས་གཉེན་སྟོད་ལུང་པ་ཆེན་པོའི་ཐུགས་དམ་དང་བསྟུན་ཞུས་དག་པར་བྱས་པའོ།། །། 
