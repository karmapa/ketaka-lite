<pb id="2.286b"/>
གྱི་ཡན་ལག་རྣམ་པར་ཐར། །དེ་དག་བསྒོམ་པ་བདག་གིས་དགའ་མགུར་ཐོབ། །ཟག་པ་ཟད་ཅིང་ལུས་ཀྱི་ཐ་མ་བཟུང་། །ལུས་ཀྱི་ཐ་མ་འཛིན་པ་རྡུལ་མེད་པ། །དྲང་པོ་འདི་དག་དང་ནི་བདག་གིར་ཕྲད། །དེ་བཞིན་གཤེགས་རྒྱལ་ཕུན་སུམ་ཚོགས་
པ་གསུང་། །ཚུལ་ཁྲིམས་ལྡན་པ་གང་འདོད་འགྲུབ་པར་འགྱུར། །བདག་གི་ཡིད་ལ་ཅི་དང་ཅི་བསམས་པ། །ཐམས་ཅད་གྲུབ་སྟེ་སྲིད་པའི་ཐ་མ་འདི། །བདག་གི་སྐྱེ་བ་ཟད་ཅིང་འཆིང་བ་དང་། །སྲེད་པ་ཀུན་ནས་ལངས་པ་ཉིད་བཅད་དེ། །
བདག་ནི་ཆོས་རྒྱལ་ཐུགས་ལས་སྐྱེས་པའི་སྲས། །ཉོན་མོངས་ཚོགས་རྣམས་ཟད་པས་མྱ་ངན་འདའ། །བདག་ནི་ཐམས་ཅད་གཟིགས་པ་ཡིས། །སྦྱངས་ལ་གནས་པ་མཆོག་ཏུ་བསྟན། །ཟག་པ་
མེད་ཅིང་ཉེས་པ་བསལ། །གོ་འཕང་མི་གཡོ་བདག་གིས་འཐོབ། །གནས་བརྟན་འོད་སྲུང་དེ་ལྟ་བུར། །མ་དྲོས་པ་ཡི་མཚོ་ཆེན་དུ། །དགེ་སློང་དགེ་འདུན་མདུན་འདུག་ནས། །རང་གི་ལས་ནི་ལུང་བསྟན་ཏོ། །འོད་སྲུང་གི་ལེའུ་སྟེ་དང་པོའོ།།        །། 
འདུལ་བ་གཞི། <bampo n="1.52" zh_pb="2.667"/>བམ་པོ་ལྔ་བཅུ་རྩ་གཉིས་པ། <head n="4" t="གཉིས་པ། ཤཱ་རིའི་བུའི་ལེའུ།" type="lewu" lv="1.6.12.6" zh_pb="2.667"/>དེ་ནས་དགེ་སློང་གནས་བརྟན་རྣམས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། ཚེ་དང་ལྡན་པ་ཤཱ་རིའི་བུས་ལས་ཅི་ཞིག་བྱས་ན་ལས་དེའི་རྣམ་པར་སྨིན་པས་ཤེས་
རབ་ཆེན་པོ་དང་སྤོབས་པ་ཆེན་པོ་དང་ལྡན་པར་གྱུར་དེས་སྨྲས་པ། བདག་གིས་དགོན་པར་རང་སངས་རྒྱས། །དྲང་སྲོང་དགེ་སྦྱོང་ཞིར་གྱུར་པ། །སྐལ་དང་ལྡན་པ་ཆོས་གོས་ནི། །དེ་ཚེ་རྙིང་པ་གྱོན་པ་མཐོང་། །དེ་ལ་བདག་གིས་
སེམས་དད་པས། །བང་བརྒྱུགས་ནས་ཀྱང་ཆོས་གོས་ནི། །དྲུབས་ཤིང་ཁ་སྒྱུར་དེ་བཞིན་དུ། །དེ་ལ་ཡང་དང་ཡང་དུ་གཏུགས། །དེ་ནས་བདག་ལ་ཐུགས་བརྩེའི་ཕྱིར། །དེ་ནི་བར་སྣང་ལ་འཕགས་ནས། །
རང་གི་གཟི་བརྗིད་ཀྱིས་འབར་ཞིང་། །དེ་ནས་མཁའ་ལ་གཤེགས་པར་གྱུར། །བདག་གིས་ཐལ་མོ་སྦྱར་བྱས་ནས། །ཇི་ལྟར་བདག་ནི་འདི་འདྲ་བར། །དབང་རྣོན་ཤེས་རབ་ཆེར་ཤོག་ཅེས། །དེ་ལྟ་བུར་ནི་སྨོན་ལམ་
<pb id="2.287a"/>
བཏབ། །བདག་ནི་ཕྱུག་པོའི་རིགས་སུ་འམ། །མ་རབས་དག་ཏུ་མི་སྐྱེ་བར། །བར་མའི་རིགས་སུ་སྐྱེ་འགྱུར་ཞིང་། །རྟག་ཏུ་རབ་འབྱུང་མང་བར་ཤོག །དགེ་བའི་རྩ་བ་དེས་ན་བདག །བདག་ནི་ཚེ་རབས་ལྔ་བརྒྱར་ཡང་། །མི་ཡི་རྙེད་པ་
ཐོབ་ནས་ནི། །ཁྱིམ་མེད་པར་ནི་རབ་ཏུ་བྱུང་། །བདག་གི་སྐྱེ་བ་ཐ་མ་ནི། །མི་ཡི་སྲིད་ཐོབ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་
བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །བཙུན་པ་བདག་གིས་ཟླ་ཕྱེད་ཀྱིས། །འགྲོ་བའི་ཕ་རོལ་ཕྱིན་པ་ཐོབ། །དགེ་སློང་དགེ་འདུན་གུང་བཞུགས་ནས། །སྟོན་པས་
བདག་ནི་མངོན་སུམ་དུ། །ཆོས་ཀྱི་འཁོར་ལོ་རྗེས་སྐོར་བ། །ཤེས་རབ་ཅན་གྱིས་གཙོ་བོར་བསྟན། །ཤེས་རབ་ཆེན་པོ་ཤཱ་རིའི་བུ། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །
ཤཱ་རིའི་བུའི་ལེའུ་སྟེ་གཉིས་པའོ།།        །།<head n="4" t="གསུམ་པ། པང་ནས་སྐྱེས་ཀྱི་ལེའུ།" type="lewu" lv="1.6.12.7" zh_pb="2.669"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མཽད་གལ་གྱི་བུ་
ཆེན་པོ་ཚེ་དང་ལྡན་པ་ཤཱ་རིའི་བུས་ནི་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཁྱོད་ཀྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་སྐད་ཅེས་སྨྲས་པ་དང་། ཚེ་དང་ལྡན་པ་མཽད་གལ་གྱི་བུ་ཆེན་པོས་དགེ་སློང་གནས་བརྟན་
གནས་བརྟན་རྣམས་ལ་འདི་སྐད་ཅེས་སྨྲས་སོ། །བདག་སྔོན་དྲང་སྲོང་གྱུར་པའི་ཚེ། །ནགས་མཐའི་དགོན་པར་གནས་པ་ན། །དེར་ནི་སྐྱེས་པ་ཞིག་འོངས་ནས། །བདག་ལ་རབ་བྱུང་གསོལ་བ་འདེབས། །བདག་གིས་
བརྒྱུགས་ནས་དེ་ཡི་སྐྲ། །བྲེགས་ནས་ཀྱང་ནི་ཆོས་གོས་དག །ཁ་དོག་བསྒྱུར་ནས་དེ་ལ་བྱིན། །དེ་ཡིད་དགའ་གྱུར་དེ་ཡི་ཚེ། །ཕྱོགས་གཅིག་ཏུ་ནི་ཉེར་སོང་ནས། །སྐྱིལ་མོ་ཀྲུང་བཅས་འདུག་ནས་དེས། །རང་བྱང་ཆུབ་ནི་རེག་
<pb id="2.287b"/>
གྱུར་ཏེ། །དེ་ནས་མཁའ་ལ་སོང་བར་གྱུར། །བདག་གིས་དད་བསྐྱེད་ཉེར་སོང་ནས། །དེ་ནས་ཐལ་མོ་ལེགས་སྦྱར་ཏེ། །དེ་ན་རྫུ་འཕྲུལ་མཆོག་གསོལ་ཞིང་། །སྨོན་ལམ་གདབ་པ་བྱས་པ་ནི། །དྲང་སྲོང་ཆེ་འདི་ཅི་འདྲ་བའི། །བདག་གི་རྫུ་འཕྲུལ་དེ་
འདྲར་ཤོག །དགེ་བའི་རྩ་བ་དེ་ཡིས་ན། །གང་དང་གང་དུ་སྐྱེས་པར་ནི། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་གི་སྲིད་པ་ཐ་མ་ནི། །མི་ཡི་སྲིད་ཐོབ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །
དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ནི་བདག་གིས་ཐོབ། །ཐམས་ཅད་གཟིགས་པས་རྫུ་འཕྲུལ་ཅན། །རྣམས་ཀྱི་
མཆོག་ཏུ་བདག་བསྟན་ཏོ། །དགེ་བ་ཆུང་ངུ་བྱས་པ་ནི། །བདེ་བ་མང་པོ་ཉམས་སུ་མྱོང་། །མི་དགེ་བ་ཡི་ལས་གང་ཡིན། །བདག་གིས་ལུང་བསྟན་མཉན་པར་གྱིས། །གྲོང་མཆོག་རྒྱལ་པོའི་ཁབ་ཏུ་ནི། །བདག་ནི་ཚོང་དཔོན་ཁྱེའུ་
གྱུར་ནས། །ཁྱིམ་གྱི་ཕྱི་རོལ་རྩེ་རྩེ་ནས། །ཟན་གྱི་ཕྱིར་ཡང་ཞུགས་པ་ལས། །དེ་ན་ཕ་མ་གཉིས་ཀ་ནི། །དབེན་པར་འདུག་པ་བདག་གིས་མཐོང་། །དེ་གཉིས་མཐོང་བས་བདག་བརྡེགས་ཤིང་། །སྐྱེངས་པས་ཀྱང་ནི་སྤྱོ་བ་བྱས། །
ཕ་དང་མ་ནི་གཉིས་ཀ་ལ། །ཡིད་ཀྱིས་ཉེས་པ་བྱས་པ་ནི། །གང་ཚེ་ཆེན་པོར་གྱུར་པ་ན། །འདམ་བུ་བཅོམ་པ་བཞིན་བསད་སྙམ། །བདག་གི་ཡིད་ཀྱིས་ཉེས་བྱས་ཀྱི། །ལུས་ཀྱིས་བྱས་པ་མ་ཡིན་ན་འང་། །བདག་ནི་དམྱལ་བ་ཐིག་ནག་ཏུ། །
སྡུག་བསྔལ་མི་བཟད་ཉམས་སུ་མྱོང་། །དེ་ཡི་ལས་ཀྱི་ལྷག་མ་ཡིས། །བདག་གི་སྲིད་པ་ཐ་མ་འདིར། །མུ་སྟེགས་གཞན་གྱི་དགེ་སྦྱོང་གིས། །འདམ་བུ་བཅོམ་བཞིན་བདག་གཏོག་འགྱུར། །བདག་ནི་སྡུག་བསྔལ་དེ་ཉིད་ཀྱིས། །
ཤི་བར་འགྱུར་ཏེ་དེ་ནས་ནི། །ལས་རྣམས་ཀྱི་ནི་ལྷག་མ་ཡང་། །ཐ་མ་ཟད་པར་འགྱུར་བ་ཡིན། །དེ་བས་ཕ་དང་མ་དག་ལ། །སེམས་ནི་རབ་ཏུ་དད་པར་བྱ། །སེམས་དད་པ་ཡི་རྒྱུ་ཡིས་ནི། །སེམས་ཅན་འགྲོ་བ་བཟང་པོར་འགྲོ། །དེ་ལྟར་གནས་
<pb id="2.288a"/>
བརྟན་པང་ནས་སྐྱེས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །པང་ནས་སྐྱེས་ཀྱི་ལེའུ་སྟེ་གསུམ་པའོ།།        <head n="4" t="བཞི་པ། མཛེས་ལྡན་གྱི་ལེའུ།" type="lewu" lv="1.6.12.8" zh_pb="2.670"/>དེ་ནས་དགེ་སློང་གནས་
བརྟན་གནས་བརྟན་རྣམས་ཀྱིས་ཚེ་དང་ལྡན་པ་མཛེས་ལྡན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་མཛེས་ལྡན་ཚེ་དང་ལྡན་པ་པང་ནས་སྐྱེས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཚེ་དང་ལྡན་པ་མཛེས་ལྡན་གྱིས་ཀྱང་རང་གི་
ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མཛེས་ལྡན་གྱིས་དགེ་སློང་གི་དགེ་འདུན་གྱི་མདུན་དུ་རང་གི་ལས་ཀྱི་རྒྱུ་བ་ལུང་བསྟན་པ། དགེ་འདུན་ཀུན་དགར་བདག་སོན་ན། །ཁྱམས་དེའི་ཕྱག་དར་མཐོང་ནས་ནི། །བདག་གིས་ཕྱགས་མ་
བླངས་ནས་སུ། །དེ་ཚེ་དགའ་བས་ཕྱག་དར་བྱས། །དེ་ནས་བདག་གིས་སེམས་དད་པས། །ཁྱམས་དེ་གཙང་མར་མཐོང་ནས་ནི། །ཇི་ལྟར་ཁྱམས་དེ་གཙང་བ་ལྟར། །ཉོན་མོངས་མེད་པར་གྱུར་ཅིག་སྨྲས། །དགེ་བའི་རྩ་བ་དེ་ཡིས་
ནི། །གང་དང་གང་དུ་སྐྱེས་པར་ཡང་། །བདག་གི་གཟུགས་ནི་བཟང་བ་དང་། །བལྟ་ན་སྡུག་ཅིང་མཛེས་པར་གྱུར། །དེ་ཡི་ལས་ཀྱི་ལྷག་མས་ནི། །བདག་གི་ལུས་ནི་ཐ་མ་ལ། །བདག་གི་ཕ་དང་མ་གཉིས་ཀྱིས། །བདག་མིང་མཛེས་
ལྡན་ཁོ་ནར་བཏགས། །མཛེས་ལྡན་བདག་ནི་བཙས་གྱུར་ཏེ། །གང་ཚེ་གཉེན་ཚོགས་མདུན་ཕྱིན་པ། །དེ་ཚེ་གཉེན་ནི་ཐམས་ཅད་ཀྱིས། །མགུ་ཞིང་ཡིད་དགའ་བཀུར་སྟི་བྱས། །རྫོགས་སངས་བླ་ན་མེད་པ་ཡི། །དེད་དཔོན་
འདི་ནི་མཉེས་པར་བྱས། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །བདག་གི་ཉོན་མོངས་མེད་གྱུར་ཅེས། །སྨོན་ལམ་བཏབ་པ་གང་ཡིན་པ། །བྱ་བ་བྱས་ཏེ་ཉོན་མོངས་མེད། །དགྲ་བཅོམ་
ཟག་པ་མེད་པ་ཡིན། །འཛམ་བུའི་གླིང་ནི་ཐམས་ཅད་ཀྱང་། །ཀ་ཤིའི་གོས་ཀྱིས་ཕྱགས་པ་བས།། གང་གིས་འདོད་ཆགས་བྲལ་བ་ཡི། །དྲང་སྲོང་འཆགས་གཅིག་ཕྱགས་པའོ། །འཛམ་བུའི་གླིང་ན་དྲང་སྲོང་གི་འཆག་ས་
<pb id="2.288b"/>
ཐམས་ཅད་ཕྱགས་པ་བས། །གང་གིས་ཕྱོགས་བཞིའི་དགེ་འདུན་གྱི། །རེ་ལྡེ་ཙམ་དག་ཕྱགས་པའོ། །འཛམ་བུའི་གླིང་ན་དགེ་འདུན་གྱི། །ཀུན་དགའ་ར་བ་ཀུན་ཕྱགས་པས། །གང་གིས་རྒྱལ་བའི་མཆོད་རྟེན་ནི། །ཁྲུ་གང་ཙམ་ཞིག་ཕྱགས་པའོ། །
བདག་ཉིད་ཀྱིས་ནི་གང་རྟོགས་པའི། །ཁྱད་པར་དེ་དག་ཤེས་བྱས་ནས། །བདེར་གཤེགས་མཆོད་རྟེན་ཕྱགས་ནས་ནི། །སེམས་ཀྱང་རབ་ཏུ་དང་བར་གྱིས། །དེ་ལྟས་རྫོགས་པའི་སངས་རྒྱས་ཀྱི། །ཡོན་ཏན་མང་པོ་ཤེས་པ་ཡིས། །མཆོད་རྟེན་རྣམས་ལ་བཀུར་
སྟི་བྱོས། །འབྲས་བུ་ཆེན་པོ་དག་ཏུ་འགྱུར། །བཙུན་པ་བདག་གིས་དགེ་བ་ནི། །གང་བྱས་དྲན་པ་འདི་ལགས་ཏེ། །དེ་ཡི་འབྲས་བུ་སྡུག་པ་དང་། །འདོད་པ་ཡིད་འོང་ཉམས་སུ་མྱོང་། །དེ་བས་རྒྱལ་བའི་མཆོད་རྟེན་ལ། །མཆོད་པ་དག་ནི་བཟང་པོ་གྱིས། །
བཙུན་པ་འདི་ནི་བསོད་ནམས་ཞིང་། །དམ་པ་བླ་ན་མེད་པ་ཡིན། །རྫོགས་སངས་དེ་བཞིན་གཤེགས་པ་འམ། །སངས་རྒྱས་རྣམས་ཀྱི་ཉན་ཐོས་ལ། །སེམས་ནི་རབ་ཏུ་དང་བྱས་པའི། །ཡོན་ནི་ཆུང་ངུར་འགྱུར་མ་ཡིན། །དེ་ལྟར་གནས་བརྟན་མཛེས་ལྡན་
གྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མཛེས་ལྡན་གྱི་ལེའུ་སྟེ་བཞི་པའོ།།       །།<head n="4" t="ལྔ་པ། སྣ་མའི་མེ་ཏོག་གི་ལེའུ།" type="lewu" lv="1.6.12.9" zh_pb="2.672"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་སྣ་
མའི་མེ་ཏོག་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་སྣ་མའི་མེ་ཏོག་ཚེ་དང་ལྡན་པ་མཛེས་ལྡན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ད་ནི་ཚེ་དང་ལྡན་པས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །སྣ་མའི་མེ་ཏོག་རྣ་རྒྱན་
བྱས། །མགོ་ལ་མེ་ཏོག་ཕྲེང་བཅིངས་ནས། །ནེའུ་ཟླ་རྣམས་ཀྱིས་ཡོངས་བསྐོར་ཏེ། །བསྐྱེད་མོས་ཚལ་གྱི་གནས་སུ་བྱུང་། །དེ་ན་ཐུབ་པ་ཆེན་པོ་པ། །རྣམ་པར་གཟིགས་ཀྱི་མཆོད་རྟེན་ལ། །སྐྱེ་བོའི་ཚོགས་
ཆེན་ཐམས་ཅད་ནས། །ལེགས་པར་མཆོད་པ་བདག་གིས་མཐོང་། །དེ་ནས་ནེའུ་ཟླ་རྣམས་ཁྲིད་ནས། །རང་རང་གི་ནི་ཕྲེང་བ་ཀུན། །སེམས་ནི་དད་པར་བྱས་ནས་སུ། །མཆོད་རྟེན་དེ་ལ་གདགས་པ་བྱས། །དེ་ན་བདག་
<pb id="2.289a"/>
གིས་དེ་དག་དང་། །སྐྱེ་བོ་མང་པོ་གཞན་མཐོང་ནས། །སྣ་མ་རྣ་བ་ལས་བཀྲོལ་ཏེ། །དེ་ཚེ་མཆོད་རྟེན་གདགས་པ་བྱས། །དགེ་བའི་རྩ་བ་དེས་ན་བདག །གང་དང་གང་དུ་སྐྱེས་པར་ཡང་། །བསོད་ནམས་བྱས་པ་མཛེས་
པ་ཡི། །ལྷ་དང་མི་ནི་རྣམས་སུ་གྱུར། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །མེ་ཏོག་གཅིག་ནི་བཏང་བས་ན། །
ལོ་ནི་བྱེ་བ་བརྒྱ་ཕྲག་ཏུ། །བདག་གིས་ལྷ་ཡི་ཡོངས་སྤྱད་ནས། །དེ་ཡི་ལྷག་མས་མྱ་ངན་འདས། །བཙུན་པ་གལ་ཏེ་སངས་རྒྱས་ཀྱི། །ཡོན་ཏན་ཕལ་ཆེར་འཚལ་གྱུར་ན། །སེམས་ནི་ཤིན་ཏུ་དད་པ་ཡིས། །ཕྱིར་ཞིང་བསྙེན་
བཀུར་བགྱིས་པ་ཞིག །དེ་ལྟས་རྫོགས་པའི་སངས་རྒྱས་ཀྱི། །ཡོན་ཏན་མང་པོ་ཤེས་པ་ཡིས། །མཆོད་རྟེན་རྣམས་ལ་བཀུར་སྟི་བྱོས། །འབྲས་བུ་ཆེན་པོ་དག་ཏུ་འགྱུར། །རྫོགས་སངས་དེ་བཞིན་གཤེགས་པ་འམ། །སངས་རྒྱས་
རྣམས་ཀྱི་ཉན་ཐོས་ལ། །སེམས་ནི་རབ་ཏུ་དང་བྱས་པའི། །ཡོན་ནི་ཆུང་བར་འགྱུར་མ་ཡིན། །བཙུན་པ་བདག་གིས་དགེ་བ་ནི། །གང་བྱས་དྲན་པ་འདི་ལགས་ཏེ། །དེ་ཡི་འབྲས་བུ་སྡུག་པ་དང་། །འདོད་པ་ཡིད་འོང་ཉམས་སུ་མྱོང་། །
ལས་ཀྱི་རྣམ་པར་སྨིན་པ་དེས། །དེ་སྲིད་སྐྱེ་བ་ཟད་པ་དང་། །ཉོན་མོངས་བཅོམ་ནས་བསིལ་གྱུར་པའི། །བདག་ནི་དགྲ་བཅོམ་མྱ་ངན་འདས། །བདག་ནི་ཡང་སྲིད་ཉལ་བ་དང་། །འཁོར་བ་གང་དུའང་ཉལ་མ་ཡིན། །བདག་གི་སྐྱེ་བ་ཐ་མ་ནི། །
འདི་ཡིན་ལེན་པ་མེད་པར་འགྱུར། །དེ་ཉིད་ཀྱི་ནི་རྒྱུ་ཡིས་བདག །སྣ་མའི་མེ་ཏོག་མིང་འདི་བཏགས། །སྡུག་བསྔལ་ཀུན་ལས་བདག་གྲོལ་ཞིང་། །སྲིད་པའི་མཚོ་ལས་རྒལ་བར་གྱུར། །དེ་ལྟར་གནས་བརྟན་སྣ་མ་ནི། །དགེ་སློང་དགེ་འདུན་མདུན་འདུག་ནས། །མ་དྲོས་
པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །སྣ་མའི་མེ་ཏོག་གི་ལེའུ་སྟེ་ལྔ་པའོ།།        །།<head n="4" t="དྲུག་པ། བྱེ་བ་ཉི་ཤུ་པའི་ལེའུ།" type="lewu" lv="1.6.12.10" zh_pb="2.674"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་བྱེ་བ་ཉི་ཤུ་པ་ལ་འདི་སྐད་ཅེས་སྨྲས་སོ། །
<pb id="2.289b"/>
ཚེ་དང་ལྡན་པ་བྱེ་བ་ཉི་ཤུ་པ་ཚེ་དང་ལྡན་པ་སྣ་མའི་མེ་ཏོག་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ད་ནི་རང་གི་ལས་ཀྱི་རྒྱུ་བ་ལུང་སྟོན་ཅིག །ཚེ་དང་ལྡན་པ་བྱེ་བ་ཉི་ཤུ་པས་ཅི་ཞིག་བྱས་ན་ལས་དེས་བཅོམ་ལྡན་འདས་ཀྱིས་བརྩོན་འགྲུས་
རྩོམ་པ་རྣམས་ཀྱི་མཆོག་ཏུ་བསྟན། དེས་སྨྲས་པ། རྣམ་པར་གཟིགས་ཀྱི་གསུང་རབ་ལ། །རྒྱལ་པོའི་ཕོ་བྲང་བཤེས་ལྡན་དུ། །བདག་གིས་ཕྱོགས་བཞིའི་དགེ་འདུན་གྱི། །གནས་ཁང་གཅིག་ཅིག་བརྩིགས་ནས་ནི། །བདག་གིས་གནས་
ཁང་དེ་ཡི་གཞིར། །རས་ཕྲན་རྣམས་ཀྱིས་ས་གཞི་གཡོགས། །སེམས་དགའ་བ་དང་ཡིད་བདེ་བས། །དེ་ཚེ་སྨོན་ལམ་བཏབ་པ་ནི། །རྫོགས་སངས་རྒྱས་ནི་མཉེས་བྱས་ཏེ། །བསྙེན་པར་རྫོགས་པ་ཐོབ་ནས་ནི། །མྱ་ངན་འདས་པ་མཆོག་
ཞི་བ། །རྒ་མེད་གོ་འཕང་རེག་པར་ཤོག །བདག་གི་བསོད་ནམས་དེས་ནི་བདག །བསོད་ནམས་བྱས་པས་མཛེས་པ་ཡི། །བསྐལ་པ་དགུ་བཅུར་ལྷ་དང་ནི། མི་རྣམས་སུ་ནི་འཁོར་བར་གྱུར། །དེ་ནས་ལས་ཀྱི་ལྷག་མས་ནི། །བདག་གི་ལུས་
ནི་ཐ་མ་ལ། །ཙམ་པར་ཚོང་དཔོན་མཆོག་གི་ཡང་། །བུ་གཅིག་པར་ནི་བདག་སྐྱེས་སོ། །བདག་ནི་བཙས་མ་ཐག་ཏུ་ཡང་། །ཕ་ཡིས་ཐོས་ནས་འདུན་གྱུར་པ། །གཞོན་ནུ་ལ་ནི་བདག་གིས་ནོར། །བྱེ་བ་ཉི་ཤུ་སྦྱིན་པར་བྱ། །བདག་གི་རྐང་
མཐིལ་གཉི་གའི་སྤུ། །ཤིན་ཏུ་ཕྲ་ཞིང་མཉེན་པ་དང་། །རེག་ན་བདེ་ཞིང་འཇམ་པ་ཡི། །ཤིང་བལ་འདབ་ལྟའི་སོར་བཞི་སྐྱེས། །འདས་པའི་བསྐལ་པ་དགུ་བཅུ་དང་། །བསྐལ་པ་གཅིག་འདི་ལྷག་པར་ནི། །ས་གཞི་གདིང་བས་མ་གཡོགས་
པར། །རྐང་པ་འཇོག་ནི་མ་མྱོང་ངོ་། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །ཐམས་ཅད་གཟིགས་པས་བརྩོན་འགྲུས་ཅན། །
རྣམས་ཀྱི་མཆོག་ཏུ་བདག་བསྟན་ཏོ། །ཟག་མེད་ཉེས་པ་སྤངས་པ་ཡི། །གོ་འཕང་མི་གཡོ་བདག་གིས་ཐོབ། །གནས་བརྟན་བྱེ་བ་ཉི་ཤུ་པ། །དགེ་སློང་དགེ་འདུན་མདུན་འདུག་ནས། །དེ་ལྟར་མ་དྲོས་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །
།།<pb id="2.290a"/>
བྱེ་བ་ཉི་ཤུ་པའི་ལེའུ་སྟེ་དྲུག་པའོ།།          <head n="4" t="བདུན་པ། ངག་ད་བང་གི་ལེའུ།" type="lewu" lv="1.6.12.11" zh_pb="2.675"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ངག་དབང་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ངག་དབང་ཚེ་དང་ལྡན་པ་བྱེ་བ་ཉི་ཤུ་པས་རང་གི་ལས་ཀྱི་རྒྱུ་བ་ལུང་
བསྟན་ཟིན་གྱིས། ཚེ་དང་ལྡན་པས་ཀྱང་ང་རང་གི་ལས་ཀྱི་རྒྱུ་བ་ལུང་སྟོན་ཅིག །དེས་སྨྲས་པ། འདས་པའི་བསྐལ་པ་དགུ་བཅུར་ནི། །བསོད་ནམས་བྱས་པས་མཛེས་པ་ཡི། །ལྷ་རྣམས་དང་ནི་མིར་སྐྱེས་ཏེ། །བདག་གིས་ངན་འགྲོ་མི་ཤེས་སོ། །
བདག་གིས་དགེ་བ་མི་ཤེས་ཏེ། །ཕན་ཚུན་ཟླ་བལྟས་འབའ་ཤིག་གིས། །རྣམ་པར་གཟིགས་ཀྱི་མཆོད་རྟེན་ནི། །མཐོང་ནས་དེ་ཚེ་བསྙེན་བཀུར་བྱས། །འགྲོན་བུ་དྲུག་བཅུ་རྣམས་ཀྱིས་ནི། །དྲི་དང་ཕྲེང་བ་བྱུག་ཉོས་ཏེ། །མཆོད་རྟེན་ལ་ནི་
གདགས་བྱས་པས། །བདག་ནི་ལོག་པར་ལྟུང་མ་གྱུར། །དགེ་བ་ཆུང་ངུ་བྱས་པ་ནི། །བདེ་བ་མང་པོ་ཉམས་སུ་མྱོང་། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །གལ་ཏེ་རྫོགས་སངས་ཤེས་གྱུར་ལ། །
མཆོད་རྟེན་དེ་ལ་བདག་གིས་སུ། །བཀུར་སྟི་བྱས་པར་གྱུར་ན་ནི། །ལེགས་པ་མང་བྱེད་འགྱུར་བ་ཞིག །དེ་ལྟས་རྫོགས་པའི་སངས་རྒྱས་ཀྱི། །ཡོན་ཏན་མང་པོ་ཤེས་པ་ཡིས། །མཆོད་རྟེན་བཀུར་སྟི་བྱོས་ཤིག་དང་། །
འབྲས་བུ་ཆེན་པོ་དག་ཏུ་འགྱུར། །ཐམས་ཅད་གཟིགས་པས་མང་ཐོས་དང་། །སྣ་ཚོགས་གཏམ་དང་དགེ་བ་ཡི། །སྤོབས་ལྡན་ཚིགས་བཅད་བྱེད་པ་ནི། །རྣམས་ཀྱི་མཆོག་ཏུ་བདག་བསྟན་ཏོ། །དེ་ལྟར་གནས་བརྟན་ངག་དབང་
ནི། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ངག་དབང་གི་ལེའུ་སྟེ་བདུན་པའོ།།         །།<head n="4" t="བརྒྱད་པ། བྷ་ར་དྷྭ་ཛ་བསོད་སྟོམས་ལེན་གྱི་ལེའུ།" type="lewu" lv="1.6.12.12" zh_pb="2.676"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་
བྷ་ར་དྭཱ་ཛ་བསོད་སྙོམས་ལེན་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་བྷ་ར་དྭཱ་ཛ་བསོད་སྙོམས་ལེན་ཚེ་དང་ལྡན་པ་ངག་དབང་གིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པས་ཀྱང་ང་རང་གི་ལས་ཀྱི་རྒྱུ་བ་ལུང་སྟོན་ཅིག ། 
<pb id="2.290b"/>
དེ་ནས་ཚེ་དང་ལྡན་པ་བྷ་ར་དྭཱ་ཛ་བསོད་སྙོམས་ལེན་གྱིས་སྨྲས་པ། བདག་ནི་ཚོང་དཔོན་བུར་གྱུར་ནས། །ཕ་ཡི་ཁྱིམ་ན་དབང་བྱེད་ཚེ། །བདག་གི་ཕ་ནི་ཡིད་བསྲུངས་ཤིང་། །མ་ལ་ལོག་པ་མི་མཐུན་བྱས། །ཕ་དང་སྲིང་མོ་སྤུན་དང་ནི། །བྲན་དང་ལས་བྱེད་
རྣམས་ལ་ཡང་། །ཟས་དང་སྐོམ་གྱིས་ཚིམ་བྱས་ཀྱང་། །མ་ལ་སྤྱོ་བ་བྱས་ནས་སུ། །བདག་ནི་སེར་སྣས་ཟིལ་ནོན་པས། །མ་ལ་ཟས་ནི་མ་བྱིན་པར། །ཁྲོས་པས་ཚིག་ཏུ་སྨྲས་པ་ནི། །ཟས་སུ་རྡོ་བ་ཟོ་ཞིག་བྱས། །ལས་ཀྱི་རྣམ་པར་སྨིན་པ་
དེས། །རབ་ཏུ་ཚ་དང་ཐིག་ནག་གི །དམྱལ་བར་ལན་མང་ལྷུང་ནས་ནི། །སྡུག་བསྔལ་མི་ཉུང་ཐོབ་པར་གྱུར། །དམྱལ་བ་དེ་ནས་ཤི་འཕོས་ནས། །མི་ཡི་སྲིད་པ་ཐོབ་པ་ན། །ལས་ཀྱི་རྣམ་པར་སྨིན་པ་དེས། །བདག་ནི་རྡོ་བ་ཟ་བར་གྱུར། །
སྐྱེ་བ་དེ་དང་དེ་དག་ཏུ། །བདག་གིས་རྡོ་བ་མང་ཟོས་ཤིང་། །དེ་བཞིན་བཀྲེས་སྐོམ་སྡུག་བསྔལ་གྱིས། །བདག་ནི་འཆི་བའི་དུས་བྱས་སོ། །བདག་གི་སྐྱེ་བ་ཐ་མ་ནི། །མི་སྲིད་ཐོབ་པ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །
དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །ཐམས་ཅད་གཟིགས་པས་སེང་གེ་ཡི། །
སྒྲ་སྒྲོགས་པ་ཡི་མཆོག་ཏུ་བསྟན། །བདག་གིས་ཉོན་མོངས་ཐམས་ཅད་སྤངས། །ཉོན་མོངས་བྲལ་བས་ཟག་པ་མེད། །ད་དུང་དུ་ཡང་བཙུན་པ་དག །དེ་ལྟར་རྫུ་འཕྲུལ་ཐོབ་གྱུར་ཀྱང་། །ཕུག་ན་བདག་གི་ཟས་མཆིས་པ། །རྡོ་བ་ཉིད་དུ་
གྱུར་ལགས་སོ། །བཙུན་པ་བདག་གིས་སྡིག་པ་ནི། །གང་བགྱིས་དྲན་པ་འདི་ལགས་ཏེ། །ལས་རྣམས་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་མྱོང་། །བྷ་ར་དྭཱ་ཛ་བསོད་སྙོམས་ལེན། །དགེ་སློང་དགེ་འདུན་མདུན་འདུག་ནས། །
དེ་ལྟར་མ་དྲོས་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །བྷ་ར་དྭཱ་ཛ་བསོད་སྙོམས་ལེན་གྱི་ལེའུ་སྟེ་བརྒྱད་པའོ།།         །།<head n="4" t="དགུ་པ། ལེགས་འོངས་ཀྱི་ལེའུ།" type=" lewu" lv="1.6.12.13" zh_pb="2.677"/>
<pb id="2.291a"/>
དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལེགས་འོངས་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ལེགས་འོངས་ཚེ་དང་ལྡན་པ་བྷ་ར་དྭཱ་ཛ་བསོད་སྙོམས་ལེན་གྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་
ལྡན་པ་ལེགས་འོངས་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ལེགས་འོངས་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །ཚོང་དཔོན་བུ་ཕོར་གྱུར་ནས་ནི། །བདག་ནི་ནོར་དང་
འབྲུ་མང་ཞིང་། །སྐྱེ་བོའི་ཚོགས་ཀྱིས་བཀུར་བ་དང་། །རྒྱལ་པོ་དང་ནི་གྲོང་མི་དང་། །གསང་ཚིག་བརྗོད་པ་རྣམས་ཀྱིས་བཀུར། །བལྟ་ན་སྡུག་ཅིང་མཛེས་པ་དང་། །དར་ལ་བབ་པ་གཟུགས་ཀྱིས་རྒྱགས། དེ་ནས་བདག་ནི་ཤིང་རྟར་ཞུགས། །སྐྱེ་བོའི་ཚོགས་
ཀྱིས་མདུན་བྱས་ནས། འདོད་པ་ཀུན་དང་ལྡན་གྱུར་ཅིང་། །བསྐྱེད་མོས་ཚལ་དེར་དགེ་སྦྱོང་ནི། །དབང་པོ་ལེགས་པར་བསྡམས་པ་དང་། །དབང་པོ་ཞི་བས་རྒྱུ་བྱེད་པ། །ཆོས་གོས་རྙིང་པ་ཅན་ཞིག་མཐོང་། །དགེ་སྦྱོང་དེ་མཐོང་བདག་གིས་ནི། །ཡིད་མི་བདེ་བ་
སྐྱེས་གྱུར་ཏེ། །དེ་སྐྱོན་མེད་ཀྱང་མི་སྡུག་ནས། །སྨད་ཅིང་སྤྱོ་བ་བྱས་པ་ནི། །ཁ་དོག་ངན་ཅིང་འཇིགས་པར་སྣང་། །མཛེ་ཅན་ལུས་ནི་ལུས་རྨ་ཅན། །ཤ་བྲི་ངན་ཅིང་རྩ་འཐོན་པ། །རབ་ཏུ་བྱུང་འདི་སུ་ཡི་ཡིན། །ངག་གི་ཉེས་པ་སྤྱད་པ་དང་། །ལས་ཀྱི་རྣམ་
པར་སྨིན་པ་དེས། །དེ་ནས་འཆི་འཕོའི་དུས་བྱས་ནས། །དམྱལ་བ་རྣམས་སུ་སྐྱེས་པར་གྱུར། དམྱལ་བ་ནས་ནི་ཤི་འཕོས་བདག །ཁ་དོག་ངན་ཅིང་སྡུག་བསྔལ་ལྡན། །མཛེ་ཅན་ལུས་ནི་ལུས་རྨ་ཅན། །ཤ་བྲི་ངན་ཅིང་རྩ་འཐོན་གྱུར། །ལག་
ན་གྱོ་མོ་ཐོགས་ཤིང་རྒྱུ། །ཤ་ནའི་རས་ཀྱི་སྨད་གཡོགས་གྱོན། །ཕྱག་དར་ཕུང་པོའི་སྟེང་ན་ཉལ། །གནས་མེད་མགོན་མེད་སྐྱོབ་པ་མེད། །ཟས་ཀྱི་ཆེད་དུ་སྤྲང་བ་དང་། །གང་དང་གང་དུ་སོང་ན་ཡང་། །དབྱུག་པ་ཅན་གྱིས་ཕྱིར་བཟློག་ཅིང་། །
དེ་དག་བདག་ལ་སྨོད་པར་བྱེད། །དེ་ལྟར་ཚེ་རབས་ལྔ་བརྒྱར་ནི། །གང་དང་གང་དུ་སྐྱེས་པ་དེར། །བཀྲེས་དང་སྐོམ་པའི་སྡུག་བསྔལ་གྱིས། །བདག་ནི་འཆི་བའི་དུས་བྱས་སོ། །སེམས་ཅན་ཀུན་གྱིས་བདག་གི་མིང་། །ཉེས་འོངས་པ་ཞེས་
<pb id="2.291b"/>
སྨད་པ་བྱས། །ཀུན་གྱི་ཡིད་དུ་མི་འོང་བས། །དེ་ཚེ་སྨད་པ་བྱེད་པར་འགྱུར། །བདག་གིས་རྫོགས་པའི་སངས་རྒྱས་ནི། །དགེ་སློང་དགེ་འདུན་མདུན་གྱིས་བྱས། །སྐྱེ་བོའི་ཚོགས་ནི་ཆེན་པོ་ལ། །དམ་པའི་གནས་ནི་སྟོན་པ་མཐོང་། །སྐྱེ་བོའི་ཚོགས་
དེ་མཐོང་ནས་ནི། །ཇི་ཙམ་འདོད་པའི་ཟས་དང་སྐོམ། །རྙེད་པར་གྱུར་ན་སྟེས་སྙམ་ནས། །མྱུར་དུ་བརྒྱུགས་ཏེ་ཕྱིན་པ་དང་། །སྐྱེ་བོའི་ཚོགས་ནི་ཆོས་ཀྱི་ཕྱིར། །འདུག་པ་དེ་ནི་མཐོང་ནས་ཀྱང་། །ཟས་སྦྱིན་པ་ནི་མེད་དོ་ཞེས། །བདག་ནི་རེ་ཆད་སླར་
ལོག་གོ། །དེ་ནས་ཐུབ་པ་ཐུགས་རྗེ་ཅན། །མགོན་པོས་བདག་ལ་བཀའ་སྩལ་པ། །འོངས་པ་ལེགས་ཚུར་ཁྱོད་བདེ་འམ། །སྟན་འདི་ལ་ནི་ཁྱོད་འདུག་ཤིག །བདག་ནི་དགའ་བ་ཐོབ་གྱུར་ནས། །ཐལ་མོ་ལེགས་སྦྱར་དེའི་འོག་ཏུ། །སྟོན་པའི་ཞབས་
ལ་ཕྱག་བྱས་ནས། །ཕྱོགས་གཅིག་ཏུ་ནི་བདག་འདུག་གོ། །དེ་ནས་སྟོན་པ་ཐུགས་རྗེ་ཅན། །གཽ་ཏམ་རྗེས་སུ་ཐུགས་བརྩེ་བས། །རིམ་པ་བཞིན་གྱི་གཏམ་གསུངས་པས། །བདག་ནི་བདེན་པ་མཐོང་བར་བགྱིས། །བདེན་པ་མཐོང་ནས་ཐུབ་ཆེན་ལ། །
དེ་ནས་བདག་གིས་རབ་འབྱུང་གསོལ། །གཽ་ཏམ་ཐུགས་རྗེ་ཆེན་པོས་བདག །རྗེས་སུ་བརྩེ་བས་རབ་ཏུ་ཕྱུང་། །འཇིག་རྟེན་གྱི་ནི་འདྲེན་པ་ཡིས། །བདག་མིང་ལེགས་འོང་ཞེས་བཏགས་ཤིང་། །མེ་ཡི་ཁམས་ལ་སྙོམས་འཇུག་
པ། །རྣམས་ཀྱི་མཆོག་ཏུ་བདག་བསྟན་ཏོ། །དེ་ལྟར་གནས་བརྟན་ལེགས་འོངས་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ལེགས་འོངས་ཀྱི་
ལེའུ་སྟེ་དགུ་པའོ།།       །།<head n="4" t="བཅུ་པ། མ་འགགས་པའི་གྲོགས་པོ་དགའ་ཡོད་ཀྱི་ལེའུ།" type"lewu" lv="1.6.12.14" zh_pb="2.680"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དགའ་ཡོད་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དགའ་ཡོད་ཚེ་དང་ལྡན་པ་ལེགས་འོངས་ཀྱིས་རང་གི་
ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དགའ་ཡོད་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དགའ་ཡོད་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། གྲོང་མཆོག་རྒྱལ་པོའི་
<pb id="2.292a"/>
ཁབ་ཏུ་ནི། །ཚོང་དཔོན་ཕྱུག་པོར་གྱུར་པ་ན། །དེ་ནི་མུ་གེ་བྱུང་གྱུར་ནས། །དྲང་སྲོང་རྣམས་ནི་གསོ་སྐལ་དགོས། །དེ་ན་བདག་གི་གསོ་སྐལ་དུ། །སྐལ་དང་ལྡན་པའི་རང་སངས་རྒྱས། །ཟག་པ་མེད་པའི་བསིལ་གྱུར་པའི། །
དྲང་སྲོང་མཛེས་པ་གཅིག་ཅིག་བྱོན། །སེམས་ནི་སེར་སྣའི་སྐྱོན་ཅན་གྱིས། །བདག་གིས་སྡིག་པ་བསམས་པ་ནི། །ད་ལྟའི་དུས་སུ་དགེ་སྦྱོང་འདི། །ལོ་བདུན་དུ་ནི་སུ་ཞིག་གསོ། །ཁྱི་ཡི་གཅིན་ནི་བསྐོལ་བ་ཡིས། །
དེ་ནས་འབྲས་ཀྱི་ཆན་བཙོས་ཏེ། །དེ་ན་དྲང་སྲོང་ཟ་རུ་བཅུག །དེ་ཚེ་དེ་ནི་འཆི་དུས་བྱས། །སྡིག་པའི་ལས་ནི་དེ་བྱས་པས། །བསྡུས་གཞོམ་དང་ནི་ངུ་འབོད་དང་། །དེ་བཞིན་ཚ་བ་རབ་ཚ་བའི། །དམྱལ་བ་རྣམས་སུ་ཡུན་
རིང་བཙོས། །དམྱལ་བ་ནས་ནི་ཤི་འཕོས་བདག །མི་ཡི་སྲིད་པ་ཐོབ་ན་ཡང་། །ནད་བུ་ཅན་ལ་གཞན་དབང་དང་། །སྡུག་བསྔལ་གྱིས་ནི་བདག་དུས་བྱས། །དེ་ལྟར་ཚེ་རབས་ལྔ་བརྒྱར་ནི། །གང་དང་གང་དུ་སྐྱེས་པ་ན། །
མི་སྡུག་ནད་དང་མི་བཟད་པས། །རྟག་ཏུ་བདག་ནི་དུས་བྱས་སོ། །བདག་གི་སྐྱེ་བའི་ཐ་མ་ནི། །མི་ཡི་སྲིད་ཐོབ་འདི་ཡིན་ཏེ། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །ཤཱཀྱ་སེང་གེའི་
བསྟན་པ་ལ། །བདག་གིས་རབ་བྱུང་ཐོབ་ནས་ནི། །མྱ་ངན་འདས་པ་བསིལ་གྱུར་པ། །དགྲ་བཅོམ་པ་ཡང་བདག་གིས་ཐོབ། །བཙུན་པ་ད་ལྟར་ན་ཡང་བདག །རྫུ་འཕྲུལ་ལྡན་ཞིང་ཟག་མེད་ཀྱང་། །ནད་བུ་ཅན་ལ་འགྲེ་ལྡོག་
པ། །དེ་ལྟ་བུས་ནི་བདག་འཚོའོ། །དེ་ལྟར་གནས་བརྟན་དགའ་ཡོད་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མ་འགགས་པའི་གྲོགས་པོ་དགའ་ཡོད་ཀྱི་ལེའུ་སྟེ་བཅུ་པའོ།།         །།<head n="4" t="བཅུ་གཅིག་པ། གནས་བརྟན་གྲགས་པའི་ལེའུ།" type="lewu" lv="1.6.12.15" zh_pb="2.681"/>
སྡོམ་ནི། འོད་སྲུང་ཤཱ་རིའི་བུ་དང་ནི། །མཽད་གལ་བུ་དང་མཛེས་ལྡན་དང་། །སྣ་མ་གྲོ་བཞིན་ངག་དབང་དང་། །བསོད་སྙོམས་ལེགས་འོངས་དགའ་ཡོད་དོ། །དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྲགས་
<pb id="2.292b"/>
པ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གྲགས་པ་ཚེ་དང་ལྡན་པ་དགའ་ཡོད་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གྲགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྲགས་པས་
དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། བདག་སྔོན་དགོན་པའི་དྲང་སྲོང་གྱུར། །གྲོང་དུ་བསོད་སྙོམས་ཕྱིར་སོང་ན། །རྣམ་པར་སྔོས་ཤིང་བམ་པ་ཡིས། །བུད་མེད་ཀྱི་ནི་རོ་ཞིག་མཐོང་། །བདག་གིས་ཚུལ་བཞིན་བརྟག་བྱས་ཏེ། །
དཀྱིལ་མོ་དཀྲུང་བཅས་འདུག་ནས་ནི། །རྩེ་གཅིག་ཤིན་ཏུ་མཉམ་བཞག་པས། །དེར་ནི་མི་སྡུག་བསྒོམ་པ་བྱས། །བདག་འདུག་པ་ལས་དེ་ཡི་ལྟོ། །རྡོལ་ནས་འཇིགས་པའི་སྒྲ་བྱུང་བ། །ཐོས་པར་གྱུར་ནས་བདག་ཀྱང་ནི། །ཏིང་ངེ་འཛིན་ལས་ལངས་
པར་གྱུར། །དེ་ཡི་ལྟོ་ན་ཡོད་པ་ཡི། །ངན་སྐྱུགས་དང་ནི་ཁྲག་དང་ནི། །རུལ་པའི་དྲི་དང་མི་གཙང་བ། །ཀུན་ནས་རབ་ཏུ་འཛག་པ་མཐོང་། །རྒྱུ་མ་གཉེ་མ་མཁལ་མ་དང་། །སྙིང་དང་དེ་བཞིན་གློ་བ་ལ། །སྲིན་བུ་བརྒྱ་ཕྲག་ཟ་བྱེད་ནས། །སླར་
ཡང་སེམས་ནི་མཉམ་པར་བཞག །དེ་ཅི་འདྲ་བར་འདི་དེ་འདྲ། །འདི་ཅི་འདྲ་བར་དེ་དེ་འདྲར། །ཕྱི་ཡི་རོ་ནི་མཐོང་གྱུར་ནས། །རང་གི་ལུས་ལ་གཏོད་པར་བྱེད། །དེ་ནས་ཏིང་འཛིན་ལས་ལངས་ནས། །བསྟི་གནས་སུ་ནི་སླར་ལོག་སྟེ། །
དེ་ཚེ་བསོད་སྙོམས་མ་སྤྱད་དེ། །ཟས་ཀྱང་བཟའ་བ་མ་བྱས་སོ། །གང་ཚེ་བདག་ཀྱང་གྲོང་ཁྱེར་དུ། །ཟས་ཀྱི་ཆེད་དུ་ཞུགས་པ་ན། །ཡིད་འཕྲོག་པ་ཡི་གཟུགས་མཐོང་ནས། །དེ་ལ་མི་གཙང་བསྒོམ་བྱས་པ། །དེ་ཡི་རོ་ནི་ཅི་འདྲ་བར། །
གཟུགས་གཏོགས་དེ་ཀུན་དེ་འདྲ་སྟེ། །ཁོང་པ་མི་གཙང་བས་གང་བ། །ཐམས་ཅད་སྨད་པ་ཡིན་ནོ་ཞེས། །དེ་ལྟར་ཡང་དང་ཡང་བསྒོམས་པས། །བདག་གིས་འདོད་ཆགས་བྲལ་བ་ཐོབ། །ཚངས་པའི་གནས་པ་ཚད་མེད་
པ། །བཞི་པོ་ལེགས་པར་བསྒོམས་བྱས་པས། །དེ་ནས་འཆི་བའི་དུས་བྱས་ཏེ། །ཚངས་པ་ཡི་ནི་འཇིག་རྟེན་སྐྱེས། །ཚངས་པའི་འཇིག་རྟེན་ཤི་འཕོས་བདག །བཱ་རཱ་ཎ་སཱིའི་གྲོང་དུ་སྐྱེས། །ཚོང་དཔོན་མཆོག་གི་བུ་གཅིག་པར། །
<pb id="2.293a"/>
དཔལ་ལྡན་བདག་ཉིད་དེར་སྐྱེས་ཏེ། །ཀུན་ལ་སྡུག་ཅིང་ཡིད་འོང་བ། །མཐར་ཕྱིན་གནས་ནི་ཐོབ་པར་གྱུར། །བདག་ནི་ཉིན་མོ་ཡོངས་རྒྱུ་ཞིང་། །མཚན་མོ་དག་ནི་ཉལ་བར་བྱེད། །མྱུར་བར་དེ་ནས་ལངས་པ་ན། །དེ་ན་བུད་
མེད་མང་པོ་དག །རྫ་རྔ་དང་ནི་རྔ་ཆེན་དང་། །ཁར་རྔ་པི་བང་སྔས་བཅུག་ནས། །སྒྲེན་མོར་བླ་རྡོལ་བྱེད་པ་དང་། །ལག་བརྐྱང་ནས་ནི་གཉིད་ལོག་མཐོང་། །དེ་ནས་བདག་གི་སྔོན་གྱི་རྒྱུ། །མཐུ་ཆེན་པོ་ནི་སྐྱེས་པར་གྱུར། །བདག་ལ་དེ་ནས་བུད་མེད་
ལ། །དུར་ཁྲོད་མི་གཙང་འདུ་ཤེས་བྱུང་། །དེ་ནས་སྐྱོ་བར་གྱུར་ནས་ནི། །བདག་གིས་སྔངས་པའི་ཚིག་སྨྲས་པ། །གྲོགས་པོ་བདག་ནི་གཙེས་གྱུར་ཏེ། །ཀུན་ནས་འཚེ་བས་རེག་པར་གྱུར། །དེ་ནས་མལ་ནས་ལངས་ནས་ནི། །ཁང་བཟངས་
ནས་ནི་ཤོད་དུ་བབས། །ལྷས་ནི་རྗེས་སུ་སྙིང་བརྩེ་བས། །བདག་གི་སྒོ་ནི་རྣམ་པར་ཕྱེ། །གྲོང་ཁྱེར་ནས་ནི་མངོན་བྱུང་ནས། །འབབ་ཆུའི་ངོགས་སུ་ཉེ་བར་སོང་། །བདག་གིས་ཕ་རོལ་འགྲམ་ན་ནི། །དགེ་སྦྱོང་དབང་པོ་བསྡམས་པ་མཐོང་། །
བདག་གིས་དགེ་སྦྱོང་དེ་མཐོང་ནས། །སྒྲ་གསང་སྟོད་དེ་སྨྲས་པ་ནི། །དགེ་སྦྱོང་བདག་ནི་གཙེས་གྱུར་ཏེ། །གྲོགས་པོ་བདག་ལ་འཚེ་བས་རེག །དེ་ནས་སྟོན་པས་བདག་ལ་ཡང་། །དེ་ཚེ་བདུད་རྩིའི་ཚིག་གསུངས་པ། །གཞོན་ནུ་མ་འཇིགས་ཁྱོད་
ཚུར་ཤོག  །འདིར་ནི་ཁྱོད་ལ་འཚེ་བ་མེད། །བདག་གིས་ནོར་བུའི་ལྷམ་ཕུད་དེ། །འབབ་ཆུ་ཡི་ནི་ངོགས་རྒལ་ནས། །སངས་རྒྱས་གང་ཟག་བླ་མེད་པ། །ཐུགས་རྗེ་ཅན་གྱི་སྤྱན་སྔར་སོང་། །དེ་ནས་བདག་སྐོམ་ཐུགས་ཆུད་ནས། །གང་
ཟག་ཟླ་མེད་སྟོན་པ་དེས། །སྙན་པའི་ཆོས་ནི་བཀའ་སྩལ་པ། །དེ་ནི་སོ་སོར་བདག་གིས་རྟོགས། །དེ་ནས་བདག་གིས་བདེན་མཐོང་ནས། །ཐུབ་ཆེན་རབ་འབྱུང་གསོལ་བ་བཏབ། །གཽ་ཏམ་ཐུགས་རྗེ་ཆེན་པོ་ཡིས། །ཐུགས་བརྩེ་བ་
ཡིས་རབ་ཏུ་ཕྱུང་། །མཚན་གཅིག་ལོན་ནས་དེ་ནས་ནི། །ཉི་མ་འཆར་ཀ་ཙམ་ན་ནི། །བདག་གི་ཟག་པ་ཀུན་ཟད་ཅིང་། །བདག་ནི་བསིལ་གྱུར་མྱ་ངན་འདས། །དེ་ལྟར་གནས་བརྟན་གྲགས་པ་ནི། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །
།།<pb id="2.293b"/>
རང་གི་ལས་ནི་ལུང་བསྟན་ཏོ། །གནས་བརྟན་གྲགས་པའི་ལེའུ་སྟེ། བཅུ་གཅིག་པའོ།།         <head n="4" t="བཅུ་གཉིས་པ། དཔལ་སྐྱེད་ཀྱི་ལེའུ།" type="lewu" lv="1.6.12.16" zh_pb="2.684"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་དཔལ་སྐྱེད་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དཔལ་
སྐྱེད་ཚེ་དང་ལྡན་པ་གྲགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དཔལ་སྐྱེད་ཀྱིས་ཀྱང་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་དཔལ་སྐྱེད་ཀྱིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། 
བཱ་རཱ་ཎ་སཱིའི་གྲོང་ཁྱེར་དུ། །སྟོན་པ་འོད་སྲུང་མྱ་ངན་འདས། །རྒྱལ་པོ་ཀྲི་ཀིས་རིན་ཆེན་ལས། །བྱས་པའི་མཆོད་རྟེན་ཆེན་པོ་བརྩིགས། །རྒྱལ་པོ་ཀྲི་ཀི་གྲགས་ལྡན་བུ། །བདག་ནི་ཐུ་བོར་གྱུར་པ་ན། །བདག་གིས་ཐོག་མར་གདུགས་ཀྱིས་ནི། །
རྒྱལ་བའི་མཆོད་རྟེན་ལ་གདགས་བྱས། །དགེ་བའི་ལས་ནི་དེ་བྱས་པས། །གང་དང་གང་དུ་སྐྱེས་པ་ན། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །སྐྱེ་བ་དེ་དང་དེ་དག་ཏུ། །ཕྱུག་ཅིང་ལོངས་སྤྱོད་ཆེ་བ་དང་། །
ནོར་དང་འབྲུར་ནི་ལྡན་པ་ཡི། །བདག་ནི་ཡོན་བདག་ཆེན་པོར་གྱུར། །བདག་གིས་ཚེ་རབས་ལྔ་བརྒྱར་ནི། །སྦྱིན་པ་མི་ཉུང་བཏང་བྱས་ཏེ། །སློང་བ་པ་དང་དགེ་སྦྱོང་དང་། །བྲམ་ཟེ་སོ་སོར་ཚིམ་པར་བྱས། །ཤིན་དུ་དང་བའི་སེམས་ཀྱིས་ནི། །འདོད་
ཆགས་བྲལ་ཞིང་ཟག་མེད་པ། །ཐ་བ་མེད་པའི་རང་སངས་རྒྱས། །ལྔ་བརྒྱ་པོ་དག་ཚིམ་པར་བྱས། །དགེ་བའི་ལས་ནི་དེ་བྱས་པས། །སྲིད་པ་ཐ་མ་འདི་ལ་ནི། །ཤཱཀྱ་ཕྱུག་པོའི་རིགས་སུ་སྐྱེས། །བཙས་མ་ཐག་ཏུ་ཚིག་སྨྲས་པ། །
ཁྱིམ་འདི་ན་ནི་ནོར་འབྲུ་དག །ཇི་ག་ཅུང་ཟད་ཅིག་ཡོད་དམ། །འདི་ལྟར་སྦྱིན་པ་ངས་བཏང་སྟེ། །དབུལ་པོ་རྣམས་ནི་ཚིམ་པར་བྱ། །དབུལ་པོ་རྣམས་ལ་ཟས་བྱིན་དང་། །གཏོང་བས་ངོམས་པར་འགྱུར་བ་མེད། །ཇི་ག་ནོར་ལྟ་ཡོད་དམ་
ཁྱེད། །བདག་ལ་མྱུར་དུ་ལེགས་པར་སྨྲོས། །དེ་དག་བདག་གི་ཚིག་ཐོས་ནས། །ཡིད་སྐྱོ་བར་ནི་གྱུར་ནས་སུ། །མ་མ་གཏོགས་པར་ཕྱོགས་དང་ནི། །ཕྱོགས་སུ་རྣམ་པར་རྒྱུག་པར་བྱེད། །མ་ནི་བུ་ལ་བྱམས་པ་ཡིས། །དེ་ཚེ་བདག་
<pb id="2.294a"/>
ལ་འདི་སྐད་སྨྲས། །ལྷ་འམ་མི་འམ་གནོད་སྦྱིན་ནམ། །ཁྱོད་སུ་བདག་ལ་མྱུར་དུ་སྨྲོས། །མ་གཅིག་ཁྱོད་ཀྱི་བུ་བདག་ནི། །མི་ལགས་སྲིན་པོ་མ་ལགས་ཏེ། །སྦྱིན་བདག་ཚེ་རབས་དྲན་པས་ན། །རྟག་ཏུ་སྦྱིན་པ་གཏོང་བ་སྤྲོ། །བདག་གི་
ཚིགས་དེ་མས་ཐོས་ནས། །ཡིད་ནི་དགའ་བར་གྱུར་ནས་ཀྱང་། །དབུགས་འབྱིན་བྱེད་ཅིང་སྨྲས་པ་ནི། །བུ་གཅིག་ཅི་དགའ་སྦྱིན་པ་ཐོང་། །ཡོ་བྱད་མང་པོ་རྣམས་ཀྱིས་ཀྱང་། །བདག་ལ་མས་ནི་གསོ་བ་བྱས། །ཀུན་ལ་སྡུག་ཅིང་ཡིད་འོང་བ། །
བདག་ནི་བལྟ་བས་ངོམས་མི་མྱོང་། །བདག་ནི་བཙས་མ་ཐག་ཏུ་ཡང་། །ཁྱིམ་དེ་ནོར་དང་འབྲུ་རྣམས་དང་། །གསེར་དང་བྲན་དང་ལས་བྱེད་པ། །རྣམས་ཀྱང་རྟག་ཏུ་འཕེལ་བར་གྱུར། །དཔལ་སྐྱེད་ཁྱེའུ་ཞིག་བཙས་གྱུར་ལ། །
བཙས་མ་ཐག་ཏུ་སྨྲས་པས་ན། །བདག་གི་མིང་ནི་གཉེན་རྣམས་ཀྱིས། །དཔལ་སྐྱེད་ཅེས་ནི་བྱ་བར་བཏགས། །དེ་ནས་བདག་གིས་སྦྱིན་བཏང་ཞིང་། །དབུལ་པོ་རྣམས་ནི་ཚིམ་བྱས་ཏེ། །རྫོགས་པའི་སངས་རྒྱས་མཉེས་
བྱས་ནས། །ཁྱིམ་མེད་པར་ནི་རབ་ཏུ་བྱུང་། །བདག་ནི་རྙེད་མེད་འཇིགས་པ་འམ། །བུ་ལོན་ཉེན་པས་རབ་བྱུང་མིན། །དེ་ཚེ་དད་པས་རབ་བྱུང་ནས། །མངོན་ཤེས་དྲུག་པོ་བདག་གིས་ཐོབ། །བདག་ནི་རྒྱལ་པོ་བློན་པོ་དང་། །དེ་བཞིན་
གྲོང་མི་རྣམས་ཀྱིས་མཆོད། །ཟས་དང་བཏུང་བ་གོས་དང་ནི། །གནས་མལ་ཡང་ནི་རྙེད་པར་གྱུར། །དེ་ལྟར་གནས་བརྟན་དཔལ་སྐྱེད་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །
དཔལ་སྐྱེད་ཀྱི་ལེའུ་སྟེ་བཅུ་གཉིས་པའོ།།         །།<head n="4" t="བཅུ་གསུམ་པ། བ་ཀྐུ་ལའི་ལེའུ།" type="lewu" lv="1.6.12.17" zh_pb="2.686"/>དེ་ནས་དགེ་སློང་གནས་བརྟན་གནས་བརྟན་རབ་ཏུ་མང་པོ་རྣམས་ཀྱིས། ཚེ་དང་ལྡན་པ་བཀྐུ་ལ་ལ་འདི་སྐད་ཅེས་སྨྲས་སོ། ཚེ་དང་ལྡན་པ་བཀྐུ་ལ་ཚེ་དང་ལྡན་པ་དཔལ་སྐྱེད་
ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་བཀྐུ་ལས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་བཀྐུ་ལས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་
<pb id="2.294b"/>
ཕོ་བྲང་བཤེས་ལྡན་དུ། །བདག་སྔོན་སྤོས་འཚོང་གྱུར་པ་ལས། །རྣམ་པར་གཟིགས་ཀྱི་གསུང་རབ་ཀྱི། །དགེ་སློང་དགེ་འདུན་སྤྱན་དྲངས་ནས། །ཁྱེད་ཅག་ཇི་སྙེད་བཞེད་པ་ཡི། །སྙུན་སྨན་བདག་གིས་དབུལ་བགྱིས་ཏེ། །
ཤུན་པ་རྩ་བ་འབྲས་བུའི་སྨན། །དགེ་འདུན་བདག་གིས་ཚིམ་པར་བགྱིས། །དགེ་འདུན་དབྱར་ནི་སྤྱན་དྲངས་ནས། །བདག་ལ་དགེ་སློང་གཅིག་ཅིག་གིས། །ཨ་རུ་ར་གཅིག་མ་གཏོགས་པར། །དེ་ན་འགའ་ཡང་སློང་བ་མེད། །
བསྐལ་པ་དགུ་བཅུ་རྩ་གཅིག་ཏུ། །བདག་ནི་ལོག་པར་ལྷུང་མ་གྱུར། །སྨན་སྦྱིན་པའི་རྣམ་སྨིན་ནི། །མཐུ་ཆེན་འདི་ནི་བལྟ་བར་གྱིས། །དགེ་བ་ཆུང་ངུ་བྱས་པས་ནི། །བདེ་བ་མང་པོ་ཉམས་སུ་མྱོང་། །ཨ་རུ་ར་ནི་གཅིག་བྱིན་པས། །
ཡུན་རིང་མཐོ་རིས་རྣམས་སུ་དགའ། །དེ་ནས་ལས་ཀྱི་ལྷག་མས་ནི། །བདག་གིས་མི་ཡི་སྲིད་ཐོབ་ནས། །ཡུལ་འཁོར་བསོད་སྙོམས་ལེན་པ་དག །སློབ་པ་ན་ཡང་མ་མྱོང་ངོ་། །ནུབ་གསུམ་ཁོ་ན་རིག་པ་ནི། །གསུམ་པོ་བདག་
གིས་མངོན་སུམ་བྱས། །ངན་ངོན་གྱིས་ནི་འཚོ་བྱས་ཤིང་། །ཕྱག་དར་ཁྲོད་ཀྱི་ཆོས་གོས་འཆང་། །ཁྱིམ་པ་འམ་རབ་ཏུ་བྱུང་བ་དང་། །བདག་ནི་འདྲེས་པར་མི་གནས་ཏེ། །བདག་གི་ཚེ་ནི་ལོ་བརྒྱ་དང་། །དྲུག་བཅུ་ལྷག་ཅིག་ལོན་ན་
ཡང་། །ད་ཙམ་བར་དུ་འང་བདག་གིས་ནི། །ན་བ་མངོན་པར་མི་དྲན་ཏེ། །བཙུན་པ་བདག་གིས་དགེ་བ་ནི། །ཆུང་ངུ་བགྱིས་པ་འདི་དྲན་ཏེ། །དེ་ཡི་འབྲས་བུ་ཡིད་འོང་འདོད། །བདེ་བ་འབྱུང་བ་ཉམས་སུ་མྱོང་། །དེ་ལྟར་གནས་བརྟན་
བཀྐུ་ལས། །དགེ་སློང་དགེ་འདུན་མདུན་འདུག་ནས། །མ་དྲོས་པའི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །བཀྐུ་ལའི་ལེའུ་སྟེ་བཅུ་གསུམ་པའོ།།        །།<head n="4" t="བཅུ་བཞི་པ། གནས་བརྟན་གནས་བརྟན་ཞེས་པའི་ལེའུ།" type="lewu" lv="1.6.12.18" zh_pb="2.682"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས། 
ཚེ་དང་ལྡན་པ་གནས་བརྟན་གནས་བརྟན་ཞེས་བྱ་བ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གནས་བརྟན་གནས་བརྟན་ཚེ་དང་ལྡན་པ་བཀྐུ་ལས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གནས་བརྟན་གནས་བརྟན་གྱིས་ཀྱང་ད་རང་གི་ལས་ཀྱི་རྒྱུ་
<pb id="2.295a"/>
བ་ལུང་སྟོན་ཅིག །དེ་ནས་ཚེ་དང་ལྡན་པ་གནས་བརྟན་གནས་བརྟན་ཞེས་བྱ་བས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྔོན་གྱི་ཚེ་རབས་གཞན་རྣམས་སུ། །བདག་ནི་ལྷམ་མཁན་གྱུར་པ་ན། །མུ་གེ་བྱུང་
ནས་དེ་ནས་བདག །ཀོ་བའི་རས་མ་རྣམས་འཚེད་དོ། །བཟའ་བར་བྱ་བ་ཁོ་ནའི་ཕྱིར། །ཀོ་བའི་རས་མ་འཚེད་པ་ལས། །དགེ་སྦྱོང་གཞན་ཞིག་ཟས་ཀྱི་ཕྱིར། །བསོད་སྙོམས་ལ་ནི་བྱོན་པ་དང་། །དེ་ལ་བདག་གིས་སེམས་དད་པས། །
ཀོ་རས་ཀྱི་ནི་ཐུག་པ་བྱིན། །དགེ་སྦྱོང་དེས་ནི་ལོངས་སྤྱད་ནས། །དེ་ནས་ནམ་མཁར་འཕགས་པར་གྱུར། །བདག་ནི་རབ་ཏུ་དགའ་གྱུར་ནས། །ཐལ་མོ་ལེགས་པར་སྦྱར་བྱས་ཏེ། །དེ་ནས་གང་དང་གང་དུ་ནི། །སོང་བ་ཀུན་དུ་འབྲེང་
བྱས་སོ། །དགའ་བ་རྒྱ་ཆེན་ཐོབ་ནས་ཀྱང་། །དེ་ཚེ་སྨོན་ལམ་བཏབ་པ་ནི། །གནས་བརྟན་འདི་ལྟ་བུ་དང་བདག །ལྷན་ཅིག་འདུག་པར་གྱུར་པར་ཤོག །དགེ་སློང་འདི་ཡི་ལས་ཀྱིས་ནི། །དྲི་མེད་ཆོས་ནི་གང་རེག་པ། །བདག་གིས་ཆོས་
དེ་རིག་གྱུར་ཅེས། །དེ་ཚེ་སྨོན་ལམ་བཏབ་པར་གྱུར། །ཁ་དོག་ལྡན་པ་མ་ཡིན་ཞིང་། །དྲི་ནི་སྨད་པར་གྱུར་པ་དང་། །རོ་དང་ལྡན་པ་མ་ཡིན་པའི། །སྦྱིན་པ་བདག་གིས་དེ་ཚེ་བཏང་། །དགེ་བ་ཆུང་ངུ་བྱས་པས་ཀྱང་། །བདེ་བ་མང་པོ་མྱོང་བར་
གྱུར། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་གི་སྐྱེ་བ་ཐ་མ་ནི། མིའི་སྲིད་ཐོབ་པ་འདི་ཡིན་ཏེ། རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །བདག་གིས་སྨོན་ལམ་གང་
བཏབ་པའི། །བྱང་ཆུབ་དམ་པ་འདི་རེག་སྟེ། །བདག་གིས་ད་ལྟར་བསིལ་གྱུར་པའི། །མྱ་ངན་འདས་པ་ལེགས་པར་ཐོབ། །དེ་ནས་གནས་བརྟན་ཆེན་པོ་ནི། །གནས་བརྟན་ཞེས་བྱ་མཐུ་ཆེན་གྱིས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །
གནས་བརྟན་གནས་བརྟན་ཞེས་བྱ་བའི་ལེའུ་སྟེ་བཅུ་བཞི་པའོ།།         །།<head n="4" t="བཅུ་ལྔ་པ། ག་ཡཱ་འོད་སྲུང་རྣམས་ཀྱི་ལེའུ།" type="lewu" lv="1.6.12.19" zh_pb="2.688"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ལྟིང་རྒྱས་འོད་སྲུང་ལ་སོགས་པ་གནས་བརྟན་གསུམ་ལ་འདི་སྐད་ཅེས་སྨྲས་སོ། །
<pb id="2.295b"/>
ཚེ་དང་ལྡན་པ་དག་གནས་བརྟན་གནས་བརྟན་ཞེས་བྱ་བས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་དག་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག  །དེ་ནས་དེ་རྣམས་ཀྱིས་ཀྱང་ལུང་བསྟན་པར་བརྩམས་པ། བདག་ཅག་གསུམ་
ནི་སྤུན་གྱུར་ནས། །ལྷན་ཅིག་ཚོང་དཔོན་གྱུར་པ་ན། །འོད་སྲུང་མཆོད་རྟེན་རལ་བ་དང་། །ཤག་ཤིག་འདུག་པ་མཐོང་གྱུར་ནས། །ཚོངས་པ་ཐམས་ཅད་བསྡུས་ནས་ནི། །དེས་ནི་སླར་ཡང་སར་པ་བརྩིགས། །སྤུན་རྣམས་དག་ནི་ལྷན་ཅིག་ཏུ། །
གདུགས་གསུམ་ཞིག་ནི་གདུགས་པ་བྱས། །དགེ་བའི་ལས་ནི་དེ་བྱས་པས། །མཐོ་རིས་གནས་སུ་ཡུན་རིང་དགའ། །མི་རྣམས་སུ་ནི་སླར་འོངས་ནས། །ཕྱུག་པོའི་རིགས་ཆེན་དག་ཏུ་སྐྱེས། །རྫོགས་པའི་སངས་རྒྱས་མ་མཐོང་ནས། །མུ་སྟེགས་
གཞན་ལས་རབ་ཏུ་བྱུང་། །ནཻ་རཉྫ་ནའི་ཆུ་ངོགས་སུ། །ཆོ་འཕྲུལ་མཛད་པ་མཐོང་ནས་ནི། །དེ་ནས་དེ་ལ་རབ་འབྱུང་ཕྱིར། །བདག་ཅག་གིས་ཀྱང་གསོལ་བ་བཏབ། །དེ་ནས་ཐུགས་རྗེ་ཅན་གྱི་ནི། །ཐུགས་བརྩེས་བདག་ཅག་རབ་ཏུ་ཕྱུང་། །
བདག་ཅག་ག་ཡཱ་མགོར་སོན་ནས། །གཽ་ཏ་མའི་བསྟན་པ་ཐོས། །དེ་ནས་བརྩོན་འགྲུས་བརྩམས་པས་ནི། །མྱ་ངན་འདས་པ་དམ་པ་ཐོབ། །ད་ལྟར་སྟོན་པ་བཀུར་བྱས་ཤིང་། །དེ་ཚེ་མཆོད་རྟེན་མངོན་བཏུད་པས། །བདག་ཅག་ཀུན་ནི་རབ་བྱུང་ནས། །
བསིལ་བར་གྱུར་ཏེ་མྱ་ངན་འདས། །ལྟིང་རྒྱས་དང་ནི་ཆུ་ཀླུང་དང་། །ག་ཡཱ་འོད་སྲུང་གནས་བརྟན་གསུམ། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །ལྟིང་རྒྱས་དང་། ཆུ་ཀླུང་དང་། ག་ཡཱ་འོད་སྲུང་རྣམས་ཀྱི་ལེའུ་སྟེ་
བཅྭ་ལྔ་པའོ།།        །།<head n="4" t="བཅུ་དྲུག་པ། གནས་བརྟན་གྲགས་པའི་ལེའུ།" type="lewu" lv="1.6.12.20" zh_pb="2.689"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་གྲགས་པ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་གྲགས་པ་ཚེ་དང་ལྡན་པ་ལྟིང་རྒྱས་དང་། 
ཆུ་ཀླུང་དང་། །ག་ཡཱ་འོད་སྲུང་རྣམས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་གྲགས་པས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་གྲགས་པས་ཀྱང་དེའི་ཚེ་རང་གི་ལས་ཀྱི་རྒྱུ་བ་
<pb id="2.296a"/>
ལུང་སྟོན་པར་བྱེད་དེ། བདག་སྔོན་དྲི་འཚོང་གྱུར་པ་ན། །དྲི་རྣམས་འཚོང་ལ་མཁས་གྱུར་པས། །དེར་ནི་དེ་ཚེ་ཉོ་བའི་ཕྱིར། །བུད་མེད་གཞོན་ནུ་མ་དག་འོངས། །དེར་ནི་བདག་གིས་གཟུགས་ལྡན་མའི། །བུད་མེད་འོངས་པ་
མཐོང་ནས་ནི། །འདྲེན་བརྐྱང་གིས་ནི་ཚིག་སྨྲས་ཤིང་། །ཆགས་པའི་སེམས་ཀྱིས་རེག་པར་བྱས། །འདུ་ཞིང་ལྷན་ཅིག་འཁོད་པ་འམ། །མི་ཚངས་སྤྱོད་པ་སྤྲོ་མེད་ཀྱང་། །མ་བརྟགས་གཞན་གྱི་བུད་མེད་ལ། །ལག་པས་
རེག་པར་བྱས་པས་ན། །ལས་ཀྱི་རྣམ་པར་སྨིན་པ་དེས། །སེམས་ཅན་དམྱལ་བ་རྣམས་སུ་སྐྱེས། །སླར་ཡང་མིར་ནི་འོངས་པ་ན། །ལག་པ་གཡས་པ་བསྐམས་པར་གྱུར། །དེ་ལྟར་ཚེ་རབས་ལྔ་བརྒྱར་ནི། །གང་དང་གང་དུ་སྐྱེས་
པ་ན། །རྟག་ཏུ་བདག་གི་ལག་པ་ནི། །གཡས་པ་ཞ་ཞིང་རྣམ་པར་བསྐམས། །བདག་གིས་སངས་རྒྱས་མཉེས་བྱས་ནས། །ཁྱིམ་མེད་པར་ནི་རབ་ཏུ་བྱུང་། །མྱ་ངན་འདས་པའི་བདེར་གྱུར་པའི། །དགྲ་བཅོམ་པ་ཡང་བདག་གིས་ཐོབ། །
བཙུན་པ་བདག་གིས་མི་དགེ་བ། །གང་བགྱིས་དྲན་པ་འདི་ལགས་ཏེ། །ལས་རྣམས་ཆུད་མི་ཟ་བས་ན། །དེ་ཡི་འབྲས་བུ་ཉམས་སུ་མྱོང་། །ད་དུང་དུ་ཡང་བཙུན་པ་དག །བདག་ནི་རྫུ་འཕྲུལ་ལྡན་གྱུར་ན་འང་། །ལག་པ་གཡས་འདི་ཇི་
ལྟ་བར། །གཡོན་པ་དེ་ལྟ་མ་ལགས་སོ། །སྐྱེས་པ་འམ་བུད་མེད་གང་ཡང་རུང་། །བྱི་བོ་བྱེད་པ་གང་ཡིན་པ། །སེམས་ཅན་དམྱལ་བར་སྐྱེས་ནས་ནི། །དེ་ནི་སྡུག་བསྔལ་ཚོར་བ་མྱོང་། །མཁས་པ་བློ་དང་ལྡན་པའི་མིས། །རབ་འབར་
མེ་ནི་ཇི་ལྟ་བར། །གཞན་གྱི་བུད་མེད་རྣམ་སྤང་ཞིང་། །རང་གི་ཆུང་མས་ཆོག་པར་གྱིས། །གཞན་གྱི་བུད་མེད་མཐོང་ནས་ནི། །སྐྱེས་པ་གང་ཞིག་དེ་ལ་ཆགས། །དམྱལ་བའི་ཚོར་བས་ཉེན་པ་ཡི། །སྡུག་བསྔལ་མང་པོ་མྱོང་བར་འགྱུར། །
བདག་གིས་དེ་ལྟར་སྡིག་བྱས་པས། །སྔོན་གྱི་ཚེ་རབས་གཞན་དུ་ན། །ཡུན་རིང་དམྱལ་བར་དེ་ཡི་ནི། །འབྲས་བུ་མི་ཉུང་ཉམས་སུ་མྱོང་། །བདག་གི་སྐྱེ་བ་ཐ་མ་འདིར། །བླ་ན་མེད་པའི་གནས་ཐོབ་ནས། །སྡུག་བསྔལ་ཀུན་ལས་བདག་གྲོལ་
<pb id="2.296b"/>
ཞིང་། །བསིལ་བར་གྱུར་ཅིང་མྱ་ངན་འདས། །དེ་ལྟ་བས་ན་བདེ་འདོད་ཅིང་། །སྡུག་བསྔལ་ཉིད་ནི་མི་འདོད་པས། །གཞན་གྱི་བུད་མེད་འགྲོ་མི་བྱ། །དེ་ལྟར་སྡུག་བསྔལ་མི་འགྱུར་རོ། །དེ་ནས་གནས་བརྟན་གྲགས་པས་ནི། །དགེ་སློང་དགེ་འདུན་མདུན་
འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ནོ། །གནས་བརྟན་གྲགས་པའི་ལེའུ་སྟེ་བཅུ་དྲུག་པའོ།།       །།<head n="4" t="བཅུ་བདུན་པ། མེ་སྐྱེས་ཀྱི་ལེའུ།" type="lewu" lv="1.6.12.21" zh_pb="2.691"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་མེ་སྐྱེས་ལ་འདི་སྐད་ཅེས་
སྨྲས་སོ། །ཚེ་དང་ལྡན་པ་མེ་སྐྱེས་ཚེ་དང་ལྡན་པ་གྲགས་པས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་མེ་སྐྱེས་ཀྱིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་མེ་སྐྱེས་ཀྱིས་དེའི་ཚེ་རང་གི་ལས་
ཀྱི་རྒྱུ་བ་ལུང་སྟོན་པར་བྱེད་དེ། རྒྱལ་པོའི་ཕོ་བྲང་བཤེས་ལྡན་དུ། །རྣམ་པར་གཟིགས་ཀྱི་ཚངས་སྤྱོད་ཚེ། །ཉོན་མོངས་མེད་ཅེས་བྱ་བ་ཡི། །ཚོང་དཔོན་ནོར་མང་ཞིག་ཏུ་གྱུར། །ཐུབ་ཆེན་རྣམ་པར་གཟིགས་པ་ཡི། །འཁོར་ནི་སྟོང་ཕྲག་
བརྒྱ་དག་དང་། །དྲུག་བཅུ་རྩ་གཉིས་ཡོད་པར་གྱུར། །དེ་ཚེ་རྒྱལ་པོ་བཤེས་ལྡན་དང་། །བདག་གིས་མི་ཡི་ཁྱུ་མཆོག་ནི། །ཟླ་བ་གསུམ་དུ་སྤྱན་དྲངས་ནས། །ཕྱིར་ཞིང་བཤོས་ཐང་བསྐྱེད་པ་ཡིས། །ཚོགས་དང་བཅས་ཏེ་
ཚིམ་པར་བྱས། །བདག་གིས་སངས་རྒྱས་ཟླ་གསུམ་དུ། །བཤོས་གསོལ་དེ་ནས་བཤེས་ལྡན་གྱིས། །དེ་ཚེ་རྗེས་གཅོད་སྟོན་མོ་ནི། །བཟའ་བཅའ་དང་ནི་ན་བཟའ་དང་། །གནས་མལ་དག་དང་ལྡན་པ་གསོལ། །དེ་ནས་བསྐྱེད་མོས་ཚལ་
བསྟན་པ། །རྒྱལ་པོ་དེས་ནི་ཕུལ་བར་གྱུར། །དེ་བཞིན་དགེ་སློང་རེ་རེ་ལ། །གོས་ཀྱིས་ཀུན་ནས་གཡོགས་པའི་སྟན། །བརྒྱ་སྟོང་དག་དང་དེའི་ཚེ། །གསེར་གྱི་དྲ་བས་གཡོགས་པ་ཡི། །གླང་པོ་ཤིན་ཏུ་ལེགས་བརྒྱན་པ། །མི་ཉུང་
བ་དག་སྦྱིན་པར་བཏང་། །དགེ་སློང་རེ་རེའི་སྤྱི་བོར་ནི། །དེ་ཚེ་གདུགས་ཀྱང་འཛིན་པར་བྱེད། །དེ་ནས་བུད་མེད་ལེགས་བརྒྱན་ལུས། །ཙན་དན་ཨ་ག་རུས་བསྐུས་པ། །དེ་དག་དགེ་སློང་རེ་རེ་ལ་འང་། །བསྙེན་བཀུར་དག་ནི་བྱེད་དུ་བཅུག ། 
<pb id="2.297a"/>
རྒྱལ་པོ་དེས་ནི་དེ་ལྟ་བུའི། །རྗེས་གཅོད་པ་ལ་བཀུར་སྟི་བྱས། །དྲང་སྲོང་གཙོ་བོ་རྣམ་པར་འདྲེན། །རྒྱལ་པོས་ཚིམ་པར་བྱས་པ་དང་། །སྟན་དེ་ཕུན་སུམ་ཚོགས་མཐོང་ནས། །དེ་ནས་བདག་གིས་བསམས་པ་ནི། །བདག་ལ་བཟའ་དང་བཅའ་
ཡོད་ཀྱང་། །འདི་འདྲ་བ་ཡི་སྟན་མེད་དེ། །ཕུན་སུམ་ཚོགས་པ་འདི་འདྲ་དང་། །གླང་པོ་བདག་ལ་ག་ལ་བདོག  །ལྷ་ཡི་དབང་པོ་དབང་སྒྱུར་བ། །བརྒྱ་བྱིན་བདག་གི་དྲུང་དུ་འོངས། །དེ་ནས་བརྒྱ་བྱིན་བདག་ལ་སྨྲས། །ཁྱོད་ཀྱི་གྲོགས་པོ་ངས་བྱ་ཞེས། །
དེས་ནི་ལྷ་ཡི་བསྐྱེད་མོ་ཚལ། །མཛེས་ཤིང་ཡིད་དུ་འོང་བ་སྤྲུལ། །ལྷའི་གདན་ནི་བཤམས་ནས་ནི། །ལྷ་ཡི་གཡོགས་པ་རྣམས་ཀྱིས་གཡོགས། །དེ་ནས་བདག་གིས་བཅོམ་ལྡན་འདས། །རྣམས་གཟིགས་འཇིག་རྟེན་གྱིས་བཀུར་བ། །
མི་མཆོག་དེ་ནི་ཉན་ཐོས་བཅས། །གདུགས་ཚོད་ལ་ནི་སྤྱན་དྲངས་ནས། །ས་སྲུང་ལ་སོགས་གླང་པོ་རྣམས། །ལྷ་ཡི་རྒྱན་གྱིས་ལེགས་བརྒྱན་པ། །དགེ་སློང་རེ་རེ་སྤྱི་བོར་ནི། །དེ་ཚེ་གདུགས་དག་འཛིན་པར་བྱེད། །དེ་ནས་རྣམ་པར་འདྲེན་
པ་ནི། །ལྷའི་ཞལ་ཟས་རྣམས་ཀྱིས་བསྟབས། །ཐུབ་པ་ཉན་ཐོས་ཐབས་གཅིག་ལ། །བདག་གིས་ལྷ་ཡི་གོས་ཀྱིས་གཡོགས། །དགེ་བའི་ལས་ནི་དེ་བྱས་པས། །བདེ་བ་མང་པོ་ཉམས་སུ་མྱོང་། །བསོད་ནམས་བྱས་
པས་ལྷ་དང་ནི། །མི་ཡི་ནང་དུ་མཛེས་གྱུར་པས། །བསྐལ་པ་དགུ་བཅུ་རྩ་གཅིག་ཏུ། །ངན་འགྲོ་བདག་གིས་མི་ཤེས་སོ། །རྣམ་པར་གཟིགས་པ་དཔལ་ལྡན་པོ། །དྲང་སྲོང་ཆེན་པོས་བསྙེན་བཀུར་བས། །བདག་གི་སྐྱེ་བ་ཐ་མ་
འདི། །རྒྱལ་པོའི་ཁབ་ཏུ་བདག་སྐྱེས་སོ། །གཟུགས་ཅན་སྙིང་པོའི་གྲོང་ཁྱེར་དུ། །ནོར་ཆེན་ཕྱུག་པོའི་ཁྱིམ་དུ་ནི། །རྒྱལ་པོ་གཟུགས་ཅན་སྙིང་པོས་ནི། །དེ་ཚེ་བདག་རྗེད་བཀུར་སྟི་བྱས། །བློན་པོ་རྣམས་དང་གྲོང་མི་ལ། །ཀུན་ནས་
སྡུག་ཅིང་ཡིད་དུ་འོང་། །ལྷ་ཡི་འདོད་པས་རྟག་ཏུ་ནི། །སྲིད་པ་འདིར་ནི་བདག་ཚིམ་བྱས། །མིར་གྱུར་ན་ཡང་ལྷ་རྣམས་ཀྱི། །འདོད་པ་ཡིད་འོང་ཉམས་སུ་མྱོང་། །དེ་ནས་དེད་དཔོན་བླ་ན་མེད། །སངས་རྒྱས་རྣམ་པར་འདྲེན་པ་པོ། །ཐུབ་པ་ཆེན་པོ་ཐུགས་
<pb id="2.297b"/>
བརྩེ་བས། །རྒྱལ་པོའི་ཁབ་ཏུ་གཤེགས་པར་གྱུར། །སངས་རྒྱས་ཤེས་རབ་ཆེན་པོ་ནི། །རྒྱལ་པོའི་ཁབ་བྱོན་བདག་གིས་ཐོས། །བཅོམ་ལྡན་ཐུབ་དེ་གང་ན་བར། །དགའ་བའི་ཡིད་ཀྱིས་སོང་བ་དང་། །འཇིག་རྟེན་གསལ་བ་འོད་མཛད་པ། །སྒྲོན་མ་འཛིན་པ་
མཐོང་ནས་ནི། །དེ་ཚེ་བབས་ཏེ་རྐང་པས་ནི། །ཐུབ་པའི་སྤྱན་སྔར་སོང་ནས་ཀྱང་། །ཐུབ་པ་ཆེ་ལ་བདག་མགུ་བས། །ཞབས་གཉིས་ལ་ནི་མགོས་ཕྱག་བྱས། །སྐྱེས་མཆོག་ལ་ནི་ཕྱག་བྱས་ནས། །ཕྱོགས་གཅིག་ཏུ་ནི་འདུག་ནས་སུ། །འགྲོ་བས་
བསྙེན་བཀུར་བྱས་པ་ཡི། །དཔའ་ཆེན་བདུད་ཀྱི་འཆིང་བ་བཅད། །དེད་དཔོན་མི་ཡི་ཉི་མ་ནི། །རིང་པོ་མ་ཐོགས་མཉེས་པར་བྱས། །འཇིག་རྟེན་སྟོན་པ་བླ་མེད་པ། །དེས་ནི་བདག་ལ་ཐུགས་བརྩེ་བས། །འཕགས་པའི་བདེན་པ་རྣམས་བཤད་དེ། །
དེ་ཚེ་བདག་གིས་སོ་སོར་རྟོགས། །དེ་ནས་བདག་གིས་ཐུགས་རྗེ་ཅན། །རྫོགས་སངས་རྒྱས་ལ་འདི་སྐད་གསོལ། །དཔའ་བོ་བདག་ནི་རབ་འབྱུང་ཞིང་། །བསྙེན་པར་རྫོགས་པར་ཐོབ་པར་འཚལ། །དེ་ནས་ཤེས་རབ་དམ་པ་ཅན། །སངས་
རྒྱས་གང་ཟག་ཟླ་མེད་པས། །དགེ་སློང་ཚུར་ཤོག་ཅེས་གསུངས་པས། །བདག་ནི་བསྙེན་པར་རྫོགས་པར་གྱུར། །དེས་ན་བདག་ནི་བག་ཡོད་ཅིང་། །བརྩོན་འགྲུས་བསམ་གཏན་བརྟན་པོ་ཡིས། །བདུད་རྩི་མྱ་ངན་འདས་ཞི་བའི། །གནས་ཀྱི་
དམ་པ་རེག་པར་གྱུར། །རྫོགས་སངས་བླ་ན་མེད་པ་ཡི། །དེད་དཔོན་འདི་ནི་མཉེས་པར་བྱས། །མྱ་ངན་འདས་པ་བསིལ་གྱུར་པ། །དགྲ་བཅོམ་པ་ཡང་བདག་གིས་ཐོབ། །སྲིད་པར་འཁོར་བར་སྐྱེ་བ་དང་། །འཆི་བ་རྣམས་ལས་བདག་
གྲོལ་ཅིང་། །མྱ་ངན་སྨྲེ་སྔགས་འདོན་པ་ལས། །ཐམས་ཅད་དུ་ནི་བདག་གྲོལ་ཏོ། །དེ་ལྟར་གནས་བརྟན་མེ་སྐྱེས་ཀྱིས། །དགེ་སློང་དགེ་འདུན་མདུན་འདུག་ནས། །མ་དྲོས་པ་ཡི་མཚོ་ཆེན་དུ། །རང་གི་ལས་ནི་ལུང་བསྟན་ཏོ། །མེ་སྐྱེས་
ཀྱི་ལེའུ་སྟེ་བཅུ་བདུན་པའོ།།         །།<head n="4" t="བཅུ་བརྒྱད་པ། ཡུལ་འཁོར་སྐྱོང་གི་ལེའུ།" type="lewu" lv="1.6.12.22" zh_pb="2.694"/>དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་ཚེ་དང་ལྡན་པ་ཡུལ་འཁོར་སྐྱོང་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཡུལ་འཁོར་སྐྱོང་ཚེ་དང་ལྡན་
<pb id="2.298a"/>
པ་མེ་སྐྱེས་ཀྱིས་རང་གི་ལས་ཀྱི་རྒྱུ་བ་ལུང་བསྟན་ཟིན་གྱིས། ཚེ་དང་ལྡན་པ་ཡུལ་འཁོར་སྐྱོང་གིས་ཀྱང་ད་རང་གི་ལས་ཀྱི་རྒྱུ་བ་ལུང་སྟོན་ཅིག །དེ་ནས་ཚེ་དང་ལྡན་པ་ཡུལ་འཁོར་སྐྱོང་གིས་དེའི་ཚེ་རང་གི་ལས་ཀྱི་རྒྱུ་བ་ལུང་སྟོན་པར་
བྱེད་དེ། ཀ་ཤིའི་ཡུལ་འཁོར་དར་བྱེད་པ། །རྒྱལ་པོ་ཀྲི་ཀི་ཞེས་བྱ་བྱུང་། །རྒྱལ་པོ་ཀྲི་ཀི་བུ་ཐ་ཆུངས། །དེ་ཡི་ཚེ་ན་བདག་གྱུར་ཏོ། །འོད་སྲུང་དཔལ་དང་ལྡན་པ་ཡི། །མཆོད་རྟེན་ཆེན་པོ་བརྩིགས་པ་དང་། །ཕ་ཡི་ཡིད་ནི་བསྲུང་བའི་ཕྱིར། །
དེ་ལ་གདུགས་བུ་ཆུང་ཞིག་ཕུལ། །དགའ་བའི་ཡིད་ཀྱིས་མཆོད་རྟེན་ལ། །གདུགས་ནི་གདགས་པ་བྱས་པ་དེས། །རབ་བྱུང་རྫོགས་པའི་སངས་རྒྱས་དང་། །ལྷན་ཅིག་འགྲོགས་གྱུར་སྨོན་ལམ་བཏབ། །དགེ་བའི་ལས་ནི་དེ་བྱས་པས། །
གང་དང་གང་དུ་སྐྱེས་པར་ནི། །བསོད་ནམས་བྱས་པས་མཛེས་པ་ཡི། །ལྷ་དང་མི་ནི་རྣམས་སུ་གྱུར། །བདག་གི་སྐྱེ་བ་ཐ་མ་འདི། །བང་མཛོད་སྟུག་པོར་བདག་སྐྱེས་ཏེ། །དེར་ཡང་ཚོང་དཔོན་ཁྱིམ་དུ་སྐྱེས། །རིགས་ཀྱི་བུ་གཅིག་
པར་གྱུར་ཏེ། །མི་དབང་ཀཽ་རབ་བྱ་དང་ནི། །དེ་བཞིན་ཀུན་སྡུག་ཡིད་དུ་འོང་། །དེ་བཞིན་ཡུལ་མི་རྣམས་དང་ནི། །བདག་ནི་གཉེན་ཚོགས་ཡིད་དུ་འོང་། །མཛེས་ཤིང་བལྟ་ན་སྡུག་པ་དང་། །གཟུགས་བཟང་ཤིན་ཏུ་དབྱིབས་ལེགས་ཤིང་། །
མི་ཡི་འབྱོར་པ་རྣམས་ཀྱིས་ནི། །འདོད་པ་ཐམས་ཅད་ཕུན་སུམ་ཚོགས། །སྟོན་པ་དགའ་ཞིང་ཡིད་འོང་བ། །བང་མཛོད་སྟུག་པོར་གཤེགས་པ་ནི། །བདག་གིས་མཐོང་ནས་སེམས་དད་པས། །རབ་ཏུ་འབྱུང་བར་གསོལ་བ་བཏབ། །
སྟོན་པ་གང་ཟག་ཟླ་མེད་དེ། །བསམ་པ་ཀུན་ལ་མཁས་གྱུར་པས། །བདག་གི་བསམ་པ་དེས་མཁྱེན་ནས། །རབ་ཏུ་བྱུང་བ་ལས་བཟློག་པ། །ཕ་མ་དག་གིས་མ་གནང་བའི། །གང་ཟག་དགེ་ཡང་སངས་རྒྱས་རྣམས། །རབ་ཏུ་
འབྱིན་པར་མི་མཛད་ཀྱིས། །སོང་ལ་བདག་ཉིད་ཐར་བར་གྱིས། །དེ་ནས་ཁྱིམ་དུ་བདག་སོང་ནས། །ཕ་མ་གཉིས་ལ་སྨྲས་པ་ནི། །ཡབ་གཅིག་གནང་བར་མཛོད་ཅིང་བདག །ཁྱིམ་མ་མཆིས་པར་རབ་འབྱུང་ངོ་། །ཕ་མས་བདག་ལས་ཐོས་ནས་ནི། །
<pb id="2.298b"/>
དེ་ཚེ་ཡིད་མི་བདེར་གྱུར་ནས། །བུ་གཅིག་ཁྱོད་ནི་བདག་ཅག་གཉིས། །ཤི་བར་གྱུར་ན་འང་མི་གནང་ངོ་། །དེ་ཐོས་ནས་ནི་བདག་གིས་སུ། །གལ་ཏེ་མི་གནང་འདི་ཉིད་དུ། །ཟས་མི་འཚལ་བར་བདག་འགུམ་ཞེས། །ས་ལ་ཡང་ནི་ཉལ་བ་བྱས། །
དེ་ཚེ་དཀར་པོའི་ཆོས་དག་གིས། །བསྐུལ་ནས་རབ་འབྱུང་དོན་གཉེར་ཞིང་། །ཐར་པར་འདོད་པས་ཞག་དྲུག་ཏུ། །ཟན་མ་ཟོས་པར་འདུག་པ་དང་། །དེ་ནས་བདག་དང་མཛའ་བ་ཡི། །ནེའུ་ཟླས་ཕ་མ་ལ་སྨྲས་པ། །འདི་ནི་གནང་བར་གྱུར་ན་ལེགས། །ཁྱེད་
ལ་ཤི་བས་ཅི་ཞིག་བྱ། །གལ་ཏེ་འདི་ནི་རབ་འབྱུང་བར། །དགའ་ན་ཕྱིས་ཀྱང་ཁྱེད་ཅག་གིས། །གསོན་པོ་ཉིད་དུ་བལྟས་སོ་ཅོག །ཤི་བར་གྱུར་ན་ཅི་ཞིག་རུང་། །གལ་ཏེ་རབ་ཏུ་བྱུང་བ་ལ། །འདི་ནི་དགའ་བར་མ་གྱུར་ན། །ཁྱེད་ཀྱིར་ཟད་མོད་ཕ་མ་ལས། །
གཞན་ན་བུ་གནས་ག་ལ་ཡོད། །བདག་གི་སྙན་སྨྲ་ནེའུ་ཟླ་ལ། །ཕ་མ་གཉིས་ཀྱིས་སྨྲས་པ་ནི། །གལ་ཏེ་རབ་འབྱུང་ལྟ་བྱེད་ན། །དེ་ལྟ་ན་ལྟ་གཞན་དུ་མིན། །དེ་ནས་ནེའུ་ཟླ་བདག་གི་དྲུང་། །ཉེ་བར་འོངས་ནས་སྨྲས་པ་ནི། །མཁས་པ་ཁྱོད་ནི་ཕ་མ་
ཡིས། །རབ་ཏུ་འབྱུང་བར་གནང་བ་ནི། །ཁྱོད་ལ་ཕ་མ་གཉིས་ན་རེ། །གལ་ཏེ་རབ་ཏུ་བྱུང་ནས་ཁྱོད། །ཕྱིས་ཀྱང་ལྟ་བར་བྱེད་ན་ནི། །བུ་གཅིག་སོང་ལ་རབ་ཏུ་བྱུང་། །ལེགས་ཤེས་བདག་གིས་མཉན་བྱས་ཏེ། །དེ་ནས་ཉམ་ནི་བརྟས་བྱས་ནས། །སྟོན་པའི་
སྤྱན་སྔར་སོང་ནས་ནི། །འདི་སྐད་ཅེས་ནི་ཚིག་གསོལ་ཏོ། །བཙུན་པ་བདག་ནི་གནང་ལགས་ན། །ཐུབ་ཆེན་ཁྱོད་ཀྱི་བསྟན་པ་ལ། །བདེ་གཤེགས་རབ་འབྱུང་གསོལ་འདེབས་ན། །རྒྱལ་བ་བདག་ནི་རབ་ཏུ་ཕྱུང་། །དེ་ནས་བདག་ནི་རབ་བྱུང་ནས། །
སྟོན་པའི་བསྟན་ལ་འདི་ལྟར་གནས། །བདག་གི་ཀུན་སྦྱོར་ཐམས་ཅད་ཟད། །ཟག་པ་རྣམས་ནི་བཅོམ་པར་གྱུར། །བདག་གིས་གདུགས་གཅིག་བཏང་བས་ནི། །བདེ་བ་མང་པོ་མྱོང་བར་གྱུར། །བསོད་ནམས་བྱས་པས་མཛེས་པ་ཡི། །ལྷ་དང་མི་ཡི་རྣམས་སུ་གྱུར། །
ཐམས་ཅད་གཟིགས་པས་དགོན་པ་བ། །རྣམས་ཀྱི་མཆོག་ཏུ་བདག་བསྟན་ཏོ། །མྱ་ངན་འདས་པ་བསིལ་གྱུར་པའི། །དགྲ་བཅོམ་པ་ཡང་བདག་གིས་ཐོབ། །དེ་ལྟར་ཐུགས་རྗེ་ཆེ་རྒྱལ་ལ། །ཡིད་ནི་རབ་ཏུ་དད་བྱས་ཏེ། །མཆོད་རྟེན་ལ་ནི་བཀུར་སྟི་བྱས། །འཇིགས་པ་ཆེ་
