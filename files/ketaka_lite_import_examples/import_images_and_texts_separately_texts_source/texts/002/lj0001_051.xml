<pb id="2.275b"/>
ཕ་རོལ་ཞི་བ་རྒྱ་ཆེན་འཇིགས་པ་མེད་པ་སྒྲོལ་བར་ཤོག །དེའི་བུས་ཀྱང་སྨོན་ལམ་བཏབ་པ། བདག་ཀྱང་ལས་འདིས་ན་གཟུགས་མེད་པའི་ཆོས་རྣམས་རྟོགས་པ་དང་། བཅོམ་ལྡན་འདས་ཀྱི་རིམ་གྲོ་བྱེད་པར་གྱུར་ཅིག ། 
ཅེས་བྱས་སོ། །རྒྱལ་པོ་ཆེན་པོ་ཇི་སྙམ་དུ་སེམས། དེའི་ཚེ་དེའི་དུས་ཀྱི་རྫ་མཁན་ཡངས་པའི་འོད་གང་ཡིན་པ་དེ་ནི་ང་ཉིད་ཡིན་ཏེ། དེར་ངས་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ཐོག་མར་བསོད་སྙོམས་
ཕུལ་ལོ། །དེའི་ཚེ་དེའི་དུས་ཀྱི་བུ་གང་ཡིན་པ་དེ་ནི་ཀུན་དགའ་བོ་ཡིན་ནོ།།       །།འདུལ་བ་གཞི། <bampo n="1.51" zh_pb="2.641"/>བམ་པོ་ལྔ་བཅུ་རྩ་གཅིག་པ། <head n="4" t="སང་ས་རྒྱས་མང་པོའི་སྐབས་བསྟན་པ།" type="tenpa" lv="1.6.12.2" zh_pb="2.641"/>བཙུན་པ་བཅོམ་ལྡན་འདས་ཀྱིས་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་དོན་དུ་གཉེར་བའི་སླད་དུ་ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་ལ་བསྙེན་བཀུར་བགྱིས་ལགས། རྒྱལ་པོ་ཆེན་པོ་རེ་ཤིག་གྲངས་མེད་པ་དང་པོ་ལ། །སངས་རྒྱས་ཤཱཀྱ་ཐུབ་པ་ནས། །འདྲེན་པ་ཡུལ་
འཁོར་སྐྱོང་གི་བར། །དེའི་བར་བདུན་ཁྲི་ལྔ་སྟོང་གི། །སངས་རྒྱས་རྣམས་ནི་ངས་མཆོད་དོ། །གྲངས་མེད་གཅིག་ནི་འདས་པ་ཡི། །རྒྱལ་བ་ངས་ནི་མཆོད་བྱས་ཏེ། །སངས་རྒྱས་ཉིད་ནི་འདོད་པའི་ཕྱིར། །ང་ལ་སྐྱོ་བའི་སེམས་
མེད་དོ། །རྒྱལ་པོ་ཆེན་པོ་གྲངས་མེད་པ་གཉིས་པ་ལ་ནི། སངས་རྒྱས་མར་མེ་མཛད་ནས་ནི། །དབང་པོའི་རྒྱལ་མཚན་ཐུབ་པའི་བར། །བདུན་ཁྲི་དྲུག་སྟོང་དག་གི་ནི། །སངས་རྒྱས་རྣམས་ནི་ང་ཡིས་མཆོད། །
གྲངས་མེད་གཉིས་པོ་ཚང་བར་ནི། །རྒྱལ་བ་ང་ཡིས་མཆོད་བྱས་ཏེ། །སྐྱེ་བ་དེ་དང་དེ་དག་ཏུ། །ང་ལ་སྐྱོ་བའི་སེམས་མེད་དོ། །གྲངས་མེད་པ་གསུམ་པ་ལ་ཡང་། །སངས་རྒྱས་ལེགས་མཛད་ནས་བཟུང་སྟེ། །སངས་རྒྱས་འོད་
སྲུང་བར་དག་ཏུ། །བདུན་ཁྲི་བདུན་སྟོང་ང་ཡིས་མཆོད། །གྲངས་མེད་གསུམ་པོ་དེ་ལ་ནི། །རྒྱལ་བ་ངས་ནི་མཆོད་བྱས་ཏེ། །བྱང་ཆུབ་ཕྱིར་ནི་སྤྱོད་པ་ན། །དེ་ཚེ་ང་ལ་སྐྱོ་སེམས་མེད། །ང་ནི་བྱང་ཆུབ་སེམས་དཔའ་ན། །སངས་རྒྱས་མཆོག་ནི་
<pb id="2.276a"/>
དེ་དག་མཆོད། །འཇིག་རྟེན་འདྲེན་པ་དེ་ཀུན་གྱིས། །ང་ནི་སངས་རྒྱས་ཉིད་དུ་བསྟན། །ངས་ནི་སྔོན་བསམས་གང་ཡིན་པ། །ང་ནི་སྨོན་ལམ་ཐམས་ཅད་རྫོགས། །ངས་ནི་སངས་རྒྱས་ཁུར་བོར་ཏེ། །སེམས་ཅན་རྣམས་ནི་རྗེས་
སུ་བཟུང་། །དེ་ནས་ཀོ་ས་ལའི་རྒྱལ་པོ་གསལ་རྒྱལ་བཅོམ་ལྡན་འདས་ཀྱིས་གསུངས་པ་ལ་མངོན་པར་དགའ་སྟེ་རྗེས་སུ་ཡི་རང་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ། བཅོམ་ལྡན་འདས་ཀྱི་སྤྱན་སྔ་ནས་སོང་ངོ་། །
དེ་ནས་སངས་རྒྱས་བཅོམ་ལྡན་འདས་ལ་ཚེ་དང་ལྡན་པ་ཀུན་དགའ་བོས་ཞུས་པ། འཇིག་རྟེན་གཙོ་བོ་རྣམ་འདྲེན་པ། །ཐུབ་པ་ཁྱོད་ཀྱི་བྱང་ཆུབ་ཐུགས། །ཐོག་མར་གང་དུ་བསྐྱེད་པ་དག །སྐལ་ལྡན་ཆེན་པོ་བདག་ལ་གསུངས། །
ཁྱོད་སྔོན་བྱང་ཆུབ་སྤྱོད་པ་ན། །སངས་རྒྱས་ཇི་སྙེད་དུས་གང་དུ། །ཇི་ལྟ་བུར་ནི་བསྙེན་བཀུར་མཛད། །མི་མཆོག་དེ་ནི་བདག་ལ་གསུངས། །ཀུན་དགའ་བོ་ཡི་ཚིག་གསན་ནས། །རྐང་གཉིས་དམ་པ་རྫོགས་སངས་རྒྱས། །
འགྲོ་ལ་ཐུགས་རྗེ་མཛད་ནས་སུ། །ཐུབ་པས་བྱང་ཆུབ་སྤྱོད་པ་གསུངས། །སངས་རྒྱས་འདོད་ཆགས་བྲལ་ཐོས་ཤིང་། །གླང་པོ་དྲེགས་པའི་ཤས་ཆེན་དང་། །འཇིག་རྟེན་སྡུག་བསྔལ་གྱུར་མཐོང་ནས། །ངས་ནི་བྱང་ཆུབ་སེམས་
བསྐྱེད་དོ། །མི་དབང་འོད་ལྡན་གྱུར་པ་ན། །ངས་ནི་བྱང་ཆུབ་འདོད་པའི་ཕྱིར། །ངས་ནི་བརྟན་པོར་དམ་བཅས་ཏེ། །སྐྱོན་མེད་པ་ཡི་སྦྱིན་པ་བཏང་། །ང་ནི་རྫ་མཁན་གྱུར་པ་ན། །སངས་རྒྱས་ཤཱཀྱ་ཐུབ་མཐོང་ནས། །བྱང་ཆུབ་ཕྱིར་ནི་
ཐོག་མར་ངས། །མར་དང་ཏིལ་མར་གྱིས་མཆོད་དོ། །སྔོན་གྱི་སྐྱེ་བ་གཞན་དག་ཏུ། །ཚོང་དཔོན་བུ་མོར་གྱུར་པ་ན། །སངས་རྒྱས་ཀཽཎྜི་ནྱ་མཐོང་ནས། །ངས་ནི་མར་མེའི་སྦྱིན་པ་བྱས། །སངས་རྒྱས་གཞན་གྱིས་མི་ཐུལ་བའི། །ང་སྔོན་སྡེ་
སྣོད་གསུམ་པ་ལས། །དགེ་སློང་དགེ་འདུན་རྩོད་པ་ལ། །དགེ་འདུན་ལ་ནི་བུད་མེད་སྨྲས། །ཚིག་གི་ཉེས་བྱས་བྱུང་བས་ན། །མོད་ལ་བུད་མེད་ཉིད་དུ་གྱུར། །སླར་ཡང་སེམས་དང་བྱས་པས་ནི། །སྐྱེས་པ་ཉིད་ནི་ཐོབ་པར་གྱུར། །སྔོན་གྱི་སྐྱེ་བ་གཞན་དག་ཏུ། །ང་ནི་རྒྱལ་པོའི་སྲས་
<pb id="2.276b"/>
གྱུར་ཚེ། །གཅེན་པོ་རིན་ཆེན་གཙུག་ཏོར་ལ། །མར་མེའི་སྦྱིན་པས་མཆོད་བྱས་ཤིང་། །ངས་ནི་ཟླ་གསུམ་དྲུག་བཅུ་རུ། །བདེ་མཛད་ཀྱི་ནི་ཞམ་རིང་བྱས། །ངས་ནི་མྱ་ངན་འདས་པ་དེའི། །མཆོད་རྟེན་ལ་ནི་ནོར་ཀུན་ཕུལ། །ང་ནི་ཚོང་དཔོན་གྱུར་པ་ན། །
སྒྲ་སྙན་དབྱངས་ལ་ཟླ་གསུམ་མཆོད། །དེ་ཡི་མཆོད་རྟེན་མཐོན་པོ་ནི། །དགུ་བཅུ་རྩ་གཅིག་རྩིག་ཏུ་བཅུག །ང་ནི་བྲམ་ཟེར་གྱུར་པ་ན། །སངས་རྒྱས་དཔལ་འབྱུང་མཐོང་ནས་དགའ། །ལེགས་པར་ཐལ་སྦྱར་དེ་ནས་ཡང་། །མི་མཆོག་ལ་ནི་
མཆོད་པ་བྱས། །ང་སྔོན་བྲམ་ཟེར་གྱུར་པ་ན། །བསྟན་བཅོས་དུ་མ་འཇིགས་མེད་ཚེ། །སངས་རྒྱས་ཕན་པར་བཞེད་མཛད་པ། །ང་ཡི་སྟན་ལ་སྤྱན་དྲངས་སོ། །སྔོན་ནི་དཀའ་ཐུབ་ལྡན་པ་ཡི། །དྲང་སྲོང་ཆོས་ལ་གནས་གྱུར་ཚེ། །སངས་རྒྱས་ཀཽཎྜི་
ནྱ་མཐོང་ནས། །ངས་ནི་རི་བོའི་ཁ་ནས་མཆོངས། །དྲང་སྲོང་གྱུར་ནའང་ཡིད་དགའ་བས། །སངས་རྒྱས་བལྟ་ན་སྡུག་མཐོང་ནས། །རྩ་བ་དང་ནི་འབྲས་བུའི་ཕྱིར། །བསྟི་གནས་བཞུགས་པ་ངས་སྤྱན་དྲངས། །འཇིག་རྟེན་འདྲེན་པ་སྤྱན་མཛེས་ལ། །
དྲང་སྲོང་གྱུར་ཚེ་བཀུར་སྟི་བྱས། །ཤིང་ཤུན་ཡིད་དུ་འོང་བ་ཡིས། །ངས་ནི་མི་ཡི་མཆོག་བཀབ་བོ། །ང་ནི་རྒྱལ་པོར་གྱུར་པ་ན། །ཡན་ལག་བཞི་པའི་དཔུང་སྤངས་ནས། །བྱང་ཆུབ་འདོད་པའི་ཆེད་དུ་ངས། །ཡུལ་འཁོར་སྐྱོང་གི་ཞམ་འབྲིང་བྱས། །
སངས་རྒྱས་ཤཱཀྱ་ཐུབ་པ་ནས། །འདྲེན་པ་ཡུལ་འཁོར་སྐྱོང་གི་བར། །བདུན་ཁྲི་དང་ནི་ལྔ་སྟོང་གི། །སངས་རྒྱས་རྣམས་ལ་ང་ཡིས་མཆོད། །གྲངས་མེད་གཅིག་ནི་འདས་པ་ཡི། །རྒྱལ་བ་ངས་ནི་མཆོད་བྱས་ཏེ། །བྱང་ཆུབ་ཕྱིར་ནི་སྤྱོད་པ་ན། །
དེ་ཚེ་ང་ལ་སྐྱོ་སེམས་མེད། །གྲངས་མེད་པ་དང་པོའོ། །བྲམ་ཟེ་ཁྱེའུ་གྱུར་དེ་ཡི་ཚེ། །འོད་དང་གྲགས་པར་ལྡན་པ་ཡི། །སངས་རྒྱས་མར་མེ་མཛད་མཐོང་ནས། །ཨུཏྤལ་སྔོན་པོ་བདུན་གྱིས་མཆོད། །ང་ནི་རྒྱལ་པོར་གྱུར་པ་ན། །དཀའ་ཐུབ་སྤྱོད་ཅེས་བྱ་
བ་ཡི། །སངས་རྒྱས་མཚན་མངའ་མཐོང་ནས་ནི། །མི་མཆོག་ལ་ནི་བླ་རེས་མཆོད། །རྒྱལ་པོར་གྱུར་ཚེ་མུན་འཇོམས་པའི། །སྐལ་ཆེན་ལ་ནི་རིན་པོ་ཆེ། །སྣ་ཚོགས་བཀྲ་བའི་རོལ་མོ་ཡི། །མཆོད་པ་དག་གིས་བཞེངས་གསོལ་ཏོ། །ཀུན་དགའ་མི་དབང་
<pb id="2.277a"/>
ང་གྱུར་པས། །སེང་གེ་སེང་གེའི་རྩལ་མངའ་ལ། །རིན་ཆེན་ཡུ་བ་ཅན་གདུགས་ཀྱིས། །མི་མཆོག་ལ་ནི་མཆོད་པ་བྱས། །རྒྱལ་པོར་གྱུར་ཚེ་གྲོང་ཁྱེར་ནི། །སྟོང་ཕྲག་དྲུག་བཅུ་རྣམས་སུ་ཡང་། །མི་ཡི་ཉི་མ་བདེ་མཛད་ནི། །སྤྱན་དྲངས་
ནས་ནི་མཆོད་པ་བྱས། །འཇིག་རྟེན་འདྲེན་པ་མི་དབང་ལ། །བསྲོ་གང་ལས་དང་དེ་བཞིན་དུ། །ཨ་གར་ནག་པོའི་དྲི་དག་གིས། །བྲམ་ཟེར་གྱུར་ཚེ་ཞམ་འབྲིང་བྱས། །གྲོང་ཁྱེར་རྒྱལ་སྲིད་འཕེལ་བར་ནི། །བྲམ་ཟེའི་སངས་རྒྱས་སུམ་བཅུ་པོ། །
གཙུག་ཏོར་ཅན་ཞེས་འཇིག་རྟེན་གྲགས། །རྒྱལ་པོར་གྱུར་ཚེ་མཆོད་པ་བྱས། །གྲོང་ཁྱེར་འབྲས་འཕེལ་དག་ཏུ་ནི། །སངས་རྒྱས་ཉི་ཤུ་རྩ་ལྔ་ལ། །ང་ནི་ཚོང་དཔོན་གྱུར་པ་ན། །ཚངས་པར་སྤྱད་པས་མཆོད་པ་བྱས། །གྲོང་ཁྱེར་དགའ་བ་དེ་ཉིད་དུ། །
ང་ནི་ཚོང་དཔོན་གྱུར་པའི་ཚེ། །སངས་རྒྱས་གཙུག་ཏོར་འཇིག་རྟེན་གྲགས། །གཙུག་ལག་ཁང་གིས་མཆོད་པ་བྱས། །ཚོང་དཔོན་གྱུར་ཚེ་རྒྱལ་བ་དྲུག །མཆོད་ཕྱིར་གླང་ཆེན་རྟ་གསེར་དང་། །བུད་མེད་རྣམས་དང་ནོར་བུ་ཡི། །རྒྱན་
གྱིས་བསྐྱེད་མོས་ཚལ་བྱས་སོ། །རྒྱལ་པོར་གྱུར་ཚེ་དད་པ་ཡིས། །གྲོང་ཁྱེར་ཡིད་འོང་དེ་ཉིད་དུ། །བྱང་ཆུབ་དོན་དུ་གཉེར་བ་ངས། །གཙུག་ཏོར་ཅན་ལ་སྐྲ་བྲེགས་སོ། །ཀུན་དགའ་བྲམ་ཟེར་གྱུར་པ་ན། །ཐུབ་ཆེན་མ་འགགས་དེ་ལ་ནི། །
བྱང་ཆུབ་དོན་དུ་གཉེར་བ་ངས། །འབྲས་བུ་མཆོག་གིས་མཆོད་པ་བྱས། །ཚོང་དཔོན་དུ་ནི་གྱུར་པ་ན། །འཇིག་རྟེན་འདྲེན་པ་སྤྱན་མཛེས་ལ། །ནོར་བུ་རིན་ཆེན་གྱིས་མཆོད་ཅིང་། །གཙུག་ལག་ཁང་ནི་ཉམས་དགས་མཆོད། །དེད་དཔོན་དུ་ནི་
གྱུར་པ་ན། །བྱང་ཆུབ་ཤིང་གི་དྲུང་ན་ནི། །སངས་རྒྱས་ལེགས་འཁྲུངས་བཞུགས་མཐོང་ནས། །ཐོག་མར་བསོད་སྙོམས་ལ་སྤྱན་དྲངས། །ང་ནི་དེད་དཔོན་གྱུར་པ་ན། །བྱང་ཆུབ་ཤིང་དྲུང་ཐུབ་པ་ནི། །འཇིག་རྟེན་དགའ་མཛད་བློ་བཟང་མཐོང་། །
འཁོར་ནི་སྟོང་དང་རབ་ཏུ་བྱུང་། །ང་ནི་དེད་དཔོན་གྱུར་པ་ན། །སངས་རྒྱས་ཙན་དན་འོད་དཔག་མེད། །ཆུ་འཇམ་དང་ནི་ཏིལ་མར་དང་། །བུ་རམ་ལ་ནི་སྤྱན་དྲངས་སོ། །ཀུན་དགའ་རྒྱལ་པོར་གྱུར་པ་ན། །ཚངས་སྦྱིན་གྲགས་པ་ཆེན་པོ་པ། །འདྲེན་པ་ལ་ནི་ཞལ་ཟས་དང་། །
<pb id="2.277b"/>
ཐམས་ཅད་སྦྱིན་པས་མཆོད་པ་བྱས། །བྲམ་ཟེར་ཡང་ནི་གྱུར་པ་ན། །ཐུགས་རྗེ་ཆེན་པོ་འོད་ཟེར་ཅན། །ཐུབ་པ་རྐང་གཉིས་མཆོག་མཐོང་ནས། །སྨྲ་བའི་རྒྱལ་མཚན་གྱིས་མཆོད་དོ། །རྒྱལ་པོར་གྱུར་ནས་སངས་རྒྱས་ནི། །དོན་དམ་གཟིགས་པ་གྲོང་
མཆོག་ཏུ། །འཇུག་པ་དེ་ལ་ཏ་ལ་ཡི། །ལོ་མའི་བསིལ་ཡབ་མཆོད་པ་བྱས། །ང་ནི་ཚོང་དཔོན་གྱུར་པ་ན། །འཇིག་རྟེན་གསལ་མཛད་སངས་རྒྱས་ནི། །ཤཱཀྱ་ཐུབ་ལ་མེ་ཏོག་གི། །སིལ་མ་སྣ་ཚོགས་དྲི་སྦྱར་མཆོད། །གྲོང་ཁྱེར་མཆོག་ཏུ་མཐོར་
འཕགས་པའི། །མི་མཆོག་འཇུག་པར་མཐོང་ནས་ནི། །རོལ་མོ་རྣམས་ཀྱི་སྒྲ་དག་དང་། །མེ་ཏོག་རྣམས་ཀྱིས་མཆོད་པ་བྱས། །རྒྱལ་པོར་གྱུར་ཚེ་དད་པ་ཡིས། །སངས་རྒྱས་དམ་པ་ཞེས་བྱ་བ། །སྲིད་པའི་མཚོ་ལས་རྒལ་བ་ལ། །
ཐོག་མར་ཤིང་རྟ་དག་གིས་བསྟབས། །ང་ནི་རྒྱལ་པོར་གྱུར་པ་ན། །གཙོ་བོའི་ཆེད་དུ་ལམ་བསྟན་ཅིང་། །དཔག་ཚད་བརྒྱ་ནི་གང་བར་ཡང་། །མེ་ཏོག་ཁང་བརྩེགས་མཆོད་པ་བྱས། །སངས་རྒྱས་དགྲ་ཞི་མཛད་པ་ནི། །གྲོང་ཁྱེར་གཤེགས་
ཤེས་ངས་ཐོས་ནས། །ལམ་ནི་རྒྱལ་མཚན་ཡོངས་བཀང་སྟེ། །རྒྱལ་པོའི་འབྱོར་པས་བསུ་བ་བྱས། །ང་ནི་མཉན་པར་གྱུར་པ་ན། །ཤིང་རྟའི་ཡན་ལག་ཆུ་འགྲམ་དུ། །བྱོན་པ་ངས་ནི་མཐོང་ནས་ནི། །ཐུབ་པ་ཆུ་ཡི་རྒྱུན་ལས་བསྒྲལ། །
དེད་དཔོན་གྱུར་ཚེ་དད་པ་ཡིས། །ཤིང་རྟ་སྐལ་ལྡན་ཆེན་པོ་ནི། །ངས་ནི་གྲུ་ཟམ་བཏགས་ནས་ཀྱང་། །མཚོ་ཆེན་ལས་ནི་བསྒྲལ་བ་བྱས། །ང་ནི་རྒྱལ་པོར་གྱུར་པ་ན། །རྐང་གཉིས་དམ་པ་སངས་རྒྱས་ནི། །ཚངས་ལ་ཙན་དན་ས་མཆོག་གི། །
ཀ་བར་ལྡན་པའི་ཁང་པས་མཆོད། །རྒྱལ་པོར་གྱུར་ཚེ་སངས་རྒྱས་ནི། །བཅོམ་ལྡན་ཚངས་པའི་ཚེ་མཆོད་ཅིང་། །སྣམ་སྦྱར་རྒྱལ་མཚན་བསྒྲེང་ནས་ནི། །ངས་ནི་ཡམས་ཀྱི་ནད་ཞི་བྱས། །ཙན་དན་ལྡན་ལ་ཆར་མེད་ཚེ། །རྒྱལ་པོ་ལྟ་བུའི་སྐུ་ཁྲུས་
བྱས། །དེ་ཚེ་ལྷས་ནི་ཆར་ཕབ་པས། །སྐྱེ་བོ་རྣམས་ནི་སྐྱབས་སུ་དོང་། །ང་ནི་རྒྱལ་པོར་གྱུར་པ་ན། །སངས་རྒྱས་བཅོམ་ལྡན་ཟླ་བ་ལ། །མཆོད་ནས་ངས་ནི་བྱམས་བསྒོམས་པས། །བདུད་ཀྱིས་བཏང་བའི་ཡམས་ནད་ཞི། །མི་ཡི་དབང་པོར་སྔོན་གྱུར་ཚེ། །ངས་ནི་བྱང་ཆུབ་འདོད་
<pb id="2.278a"/>
པའི་ཕྱིར། །སངས་རྒྱས་དབང་པོ་འདུལ་བ་ལ། །ཆོ་འཕྲུལ་ཕྱིར་ནི་གསོལ་བ་བཏབ། །རྒྱལ་པོ་དག་ཏུ་གྱུར་པ་ན། །རིན་ཆེན་རི་བོ་འོད་ཆེན་ལྡན། །འཁོར་ནི་བརྒྱ་སྟོང་ཕྲག་མང་པོ། །མཐོང་ནས་ལོ་ལྔར་མཆོད་པ་བྱས། །བྲམ་ཟེར་གྱུར་ཚེ་དད་པ་ཡིས། །
སངས་རྒྱས་དོན་ཀུན་སྒྲུབ་པ་ནི། །མཚན་དང་ལྡན་པ་མཐོང་ནས་ཀྱང་། །ངས་ནི་བསྟོད་པ་ལྔ་བརྒྱ་བྱས། །བྲམ་ཟེར་གྱུར་ཚེ་ཡིད་དགའ་བས། །སངས་རྒྱས་དབང་པོ་རྒྱལ་མཚན་མཐོང་། །ངས་ནི་ཐལ་མོ་ལེགས་སྦྱར་ཏེ། །དམ་པ་སྩོལ་བའི་འོས་ཞེས་
གསོལ། །སངས་རྒྱས་མར་མེ་མཛད་པ་ནས། །ཐུབ་པ་དབང་པོའི་རྒྱལ་མཚན་བར། །བདུན་ཁྲི་དང་ནི་དྲུག་སྟོང་གི། །སངས་རྒྱས་རྣམས་ནི་ང་ཡིས་མཆོད། །གྲངས་མེད་གཉིས་པ་ཚང་བར་ནི། །རྒྱལ་བ་ང་ཡིས་མཆོད་བྱས་ཏེ། །བྱང་ཆུབ་ཕྱིར་ནི་
སྤྱོད་པ་ན། །དེ་ཚེ་ང་ལ་སྐྱོ་སེམས་མེད། །གྲངས་མེད་པ་གཉིས་པའོ། །སངས་རྒྱས་བདེ་མཛད་དམ་པ་ལ། །རྒྱལ་པོར་གྱུར་ཚེ་མཆོད་བྱས་ཏེ། །མྱ་ངན་འདས་ནས་མཆོད་རྟེན་བརྩིགས། །རྒྱལ་སྲིད་རབ་ཏུ་ཞི་བར་བྱས། །རྒྱལ་པོར་གྱུར་ཚེ་དད་པས་
ནི། །སངས་རྒྱས་གང་པོ་རེ་སྐོང་ལ། །ཚུལ་དང་འདྲ་བར་མཆོད་བྱས་ཏེ། །ཆོས་ཀྱི་རྒྱལ་པོ་ཞེས་བསྒྲགས་སོ། །སངས་རྒྱས་ཐམས་ཅད་ཟིལ་གནོན་ལ། །ཚོང་དཔོན་གྱུར་ཚེ་ལེགས་པར་ནི། །རིམ་གྲོ་བྱས་ཤིང་མི་མཆོག་ལ། །དེ་བཞིན་གསེར་གྱི་
མེ་ཏོག་གཏོར། །ང་ནི་ཚོང་དཔོན་གྱུར་པ་ན། །སངས་རྒྱས་རིན་ཆེན་གཙུག་ཏོར་ཅན། །ཐུབ་ཆེན་གྲོང་མཆོག་གཤེགས་དེ་ལ། །གསེར་གྱི་དྲ་བས་མཆོད་པ་བྱས། །ང་ནི་ཚོང་དཔོན་གྱུར་པ་ན། །པད་མ་དམ་པ་དཔའ་ཆེན་པོ། །རྒྱལ་པོར་
གྲགས་པའི་གྲོང་མཆོག་ཏུ། །དངུལ་གྱི་མེ་ཏོག་སིལ་མས་གཏོར། །ང་ནི་བྲམ་ཟེར་གྱུར་པ་ན། །སངས་རྒྱས་གྲགས་མཆོག་སློབ་མ་ཡི། །དགེ་འདུན་གྱིས་ནི་མདུན་བལྟས་པ། །མཐོང་ནས་མི་མཆོག་གནས་ཀྱིས་མཆོད། །
ང་ནི་རྒྱལ་པོར་གྱུར་པ་ན། །ལེགས་གསུང་བྱང་ཆུབ་ཤིང་དྲུང་དུ། །བཞུགས་པ་ངས་མཐོང་གླང་པོ་རྟ། །ཤིང་རྟ་དཔུང་བུ་ཆུང་གིས་བསྲུངས། །སངས་རྒྱས་དྲི་མེད་ཐུབ་ཆེན་ལ། །ཚོང་དཔོན་གྱུར་ཚེ་བསྲོ་ཁང་དང་། །མཆོད་རྟེན་ལས་དང་མར་མེས་ནི། །དེ་ཡི་ཚེ་ན་
<pb id="2.278b"/>
རྣམ་པར་མཆོད། །སངས་རྒྱས་སད་མཛད་རྡོ་ལེབ་སྟེང་། །སྙོམས་པར་ཞུགས་པ་མཐོང་ནས་ནི། །དད་པས་རོལ་མོའི་སྒྲ་ཀུན་དང་། །རྒྱལ་པོའི་འབྱོར་པས་བཞེངས་གསོལ་ཏོ། །ཚོང་དཔོན་དུ་ནི་གྱུར་པ་ན། །འཇིག་རྟེན་དགའ་མཛད་དགྲ་ཐུལ་བ། །སངས་རྒྱས་
སྤྱོད་པས་གཤེགས་པ་ན། །ལམ་ནི་སྣ་ཚོགས་བརྒྱན་པས་མཆོད། །ཚོང་དཔོན་གྱུར་ཚེ་ཡིད་དགའ་བས། །གནས་འཇོག་གཤེགས་པ་ཐོས་ནས་ནི། །བསྐྱེད་མོས་ཚལ་ནི་བརྒྱན་བྱས་ནས། །ངས་ནི་གཙུག་ལག་ཁང་བརྩིགས་སོ། །སངས་རྒྱས་
བཅོམ་ལྡན་སྐར་འོད་ལ། །བྱང་ཆུབ་འདོད་པས་དད་པས་ངས། །རྒྱལ་པོའི་མཛོད་ནི་ཐམས་ཅད་ནས། །ནོར་བུ་རིན་ཆེན་རྣམས་ཀྱིས་མཆོད། །ང་ནི་རྒྱལ་པོར་གྱུར་པའི་ཚེ། །ཏོག་གིས་བདུད་རྣམས་བཅོམ་ནས་ནི། །ཆོས་ཀྱི་རྒྱལ་སྲིད་
བསྒྲགས་པ་ན། །ངས་ནི་རྒྱལ་མཚན་ཁོ་ན་བཙུགས། །བྷ་ར་དྷྭ་ཛ་བློ་ལྡན་པ། །བྲམ་ཟེ་མྱ་ངན་འདས་པ་ལ། །རྒྱལ་པོ་ངས་ནི་རིལ་བ་དང་། །དབྱུག་གུ་གཙུག་ལག་ཁང་ཆེན་བྱས། །ང་ནི་དེད་དཔོན་གྱུར་པ་ན། །སངས་རྒྱས་འདྲེན་པ་དོན་
གཟིགས་པ། །གསེར་དང་ནོར་བུ་མུ་ཏིག་དང་། །དྲི་ཡི་སྙིང་པོ་རྣམས་ཀྱིས་མཆོད། །སངས་རྒྱས་དོན་ཀུན་སྒྲུབ་པ་ནི། །སངས་རྒྱས་སྤྱོད་པས་གཤེགས་པ་ན། །རྒྱལ་པོར་གྱུར་ཚེ་དཔུང་དག་གི། །ཚོགས་ཀུན་གྱིས་ནི་མཆོད་པ་བྱས། །
སངས་རྒྱས་དོན་དམ་གཟིགས་པ་ནི། །གྲོང་ཁྱེར་དམ་པར་གཤེགས་པ་ན། །རྒྱལ་པོར་གྱུར་ཚེ་རོལ་མོ་དང་། །མེ་ཏོག་ཀུན་གྱིས་མཆོད་པ་བྱས། །ང་ནི་དེད་དཔོན་གྱུར་པ་ན། །སངས་རྒྱས་སྐར་རྒྱལ་རྐང་གཉིས་མཆོག  །དྲི་ཡི་སྙིང་པོ་དེ་
བཞིན་དུ། །རྩ་བའི་དྲི་རྣམས་རབ་ཏུ་གཏོར། །རིན་ཆེན་བཀྲ་བའི་ཕུག་ན་ཡང་། །སངས་རྒྱས་སྐར་རྒྱལ་ལ་ནི་ངས། །དེ་ཚེ་ཚིགས་བཅད་གཅིག་བསྟོད་པས། །བསྐལ་པ་དགུ་ནི་ཕྱིར་བསྙིལ་ཏོ། །འབྲུ་འཚོང་དུ་ནི་གྱུར་པ་ན། །སངས་
རྒྱས་བཅོམ་ལྡན་རྣམ་གཟིགས་ལ། །དེ་ཚེ་བྱང་ཆུབ་སྤྱོད་པའི་ཕྱིར། །མུད་ག་སྤར་གང་ཕུལ་བས་མཆོད། །ཚོང་དཔོན་གྱུར་ཚེ་ངས་མཆོད་པ། །སངས་རྒྱས་མཆོག་ནི་གཙུག་ཏོར་ཅན། །ཐུབ་པ་ཉན་ཐོས་ཚོགས་བཅས་པ། །ཞལ་ཟས་ཀྱིས་ནི་ཟླ་
<pb id="2.279a"/>
གསུམ་མཆོད། །ཚོང་དཔོན་དུ་ནི་གྱུར་པའི་ཚེ། །འཇིག་རྟེན་འདྲེན་པ་ཐམས་ཅད་སྐྱོབ། །སྐལ་ཆེན་ཉན་ཐོས་བཅས་པ་ལ། །ཞལ་ཟས་ཀྱིས་ནི་གུས་པར་མཆོད། །ཚོང་དཔོན་གྱུར་ཚེ་དད་པ་ཡིས། །སངས་རྒྱས་འཁོར་བ་འཇིག་པ་ནི། །བདོག་པ་
ཀུན་ལ་སྤྱན་དྲངས་ནས། །ཚངས་པར་སྤྱོད་ཕྱིར་བློ་གྲོས་བསྐྱེད། །ཚོང་དཔོན་དུ་ནི་གྱུར་པ་ན། །ཡང་དག་སངས་རྒྱས་གསེར་ཐུབ་ལ། །གཙུག་ལག་ཁང་བརྩིགས་དད་པ་ཡིས། །ཁྱིམ་མེད་པར་ནི་རབ་ཏུ་བྱུང་། །བྲམ་ཟེའི་ཁྱེའུ་བླ་མའི་ཚེ། །
དགའ་སྐྱོང་གི་ནི་ཚིག་ཐོས་ནས། །འོད་སྲུང་རྐང་གཉིས་མཆོག་ལས་ནི། །རབ་ཏུ་འབྱུང་བའི་བློ་བསྐྱེད་དོ། །བྱམས་པ་དྲང་སྲོང་གྱུར་པ་ན། །རྒྱལ་པོར་གྱུར་ནས་རིམ་གྲོ་བྱས། །བྱས་པ་གཟོ་བ་རྗེས་དྲན་ནས། །དེས་ནི་ང་ལ་སླར་མཆོད་དོ། །
གང་ཡང་སངས་རྒྱས་བདེ་མཛད་ནས། །སངས་རྒྱས་འོད་སྲུང་བར་དུ་ནི། །ངས་ནི་བདུན་ཁྲི་བདུན་སྟོང་གི། །རྒྱལ་བ་རྣམས་ནི་མཆོད་པ་བྱས། །གྲངས་མེད་གསུམ་པོ་ཚང་བར་ནི། །རྒྱལ་བ་ངས་ནི་མཆོད་བྱས་ཏེ། །སྔོན་ནི་བྱང་ཆུབ་སྤྱོད་པ་ན། །
ང་ལ་སྐྱོ་བའི་སེམས་མེད་དོ། །ང་ནི་བྱང་ཆུབ་སེམས་དཔའི་ཚེ། །སངས་རྒྱས་མཆོག་ནི་དེ་རྣམས་མཆོད། །ང་ནི་དེ་དག་ཐམས་ཅད་ཀྱིས། །འཇིག་རྟེན་མདུན་དུ་ལུང་བསྟན་ཏོ། །ངས་ནི་སྔོན་བསམས་གང་ཡིན་པ། །ང་ཡི་སྨོན་ལམ་ཐམས་
ཅད་རྫོགས། །ངས་ནི་སངས་རྒྱས་ཁུར་བོར་ཏེ། །སེམས་ཅན་རྣམས་ནི་རྗེས་སུ་བཟུང་། །ཤི་བིའི་རྒྱལ་པོར་ང་གྱུར་ཚེ། །སྦྱིན་པ་དག་ནི་ཐམས་ཅད་བཏང་། །ང་ནི་དུས་དཔོག་གྱུར་པའི་ཚེ། །སྦྱིན་པའི་ཕ་རོལ་ཕྱིན་
པ་རྫོགས། །རྒྱ་མཚོའི་ཚོང་པར་གྱུར་པ་ན། །ཚུལ་ཁྲིམས་ཕ་རོལ་ཕྱིན་དོན་དུ། །སྲོག་ཆགས་རྣམས་ནི་མ་བཏང་ཞིང་། །ངས་ནི་རང་གི་སྲོག་བཏང་ངོ་། །ང་སྔོན་དྲང་སྲོང་གྱུར་པ་ན། །བཟོད་པའི་ཕ་རོལ་རྫོགས་བྱའི་ཕྱིར། །ཡན་ལག་
རྣམས་ནི་གཏུབས་པ་ཡིས། །ང་ཡི་བཟོད་པ་ཡོངས་སུ་རྫོགས། །མི་མ་ཡིན་མོའི་སྐྱེས་རབས་དང་། །དེ་བཞིན་རྒྱ་མཚོ་བསྐམས་པ་དང་། །དེ་བཞིན་བདག་ནི་བདེན་དགའ་བའི། །བརྩོན་འགྲུས་ཕ་རོལ་ཕྱིན་པ་རྫོགས། །སྨན་ཆེན་བློན་པོར་གྱུར་པ་དང་། །གནག་ལྷས་
<pb id="2.279b"/>
སྐྱེས་སུ་ང་གྱུར་ཚེ། །ཤེས་རབ་ཕ་རོལ་ཕྱིན་རྫོགས་ནས། །དེ་བཞིན་རྔ་བོ་ཆེ་ཡང་བསྒྲགས། །བྲམ་ཟེ་རབ་འབར་གྱུར་པ་ན། །རལ་པར་འདབ་ཆགས་ཚང་བཅས་ཀྱང་། །བསམ་གཏན་ལས་ནི་མ་ལངས་པར། །བསམ་གཏན་ཕ་རོལ་ཕྱིན་བརྩོན་
བྱས། །སྙིང་རྗེ་ཡོངས་སུ་བསྒོམས་བྱས་ཤིང་། །ཕ་རོལ་ཕྱིན་པ་དྲུག་རྫོགས་པས། །ཁུར་ལྕི་བ་ནི་ངས་བོར་ཏེ། །དམ་བཅས་པ་ཡང་རྫོགས་པར་བྱས། །ང་དང་སངས་རྒྱས་གང་ཕྲད་ནས། །མཆོད་པ་བྱས་པའི་མི་མཆོག་ནི། །དེ་ཀུན་མྱ་
ངན་འདས་པར་གཤེགས། །ང་ནི་བྱང་ཆུབ་ལ་བཞག་གོ། །རྒྱལ་པོ་འོད་ལྡན་དབང་པོ་ནས། །ཐུབ་པ་དབང་པོའི་རྒྱལ་མཚན་བར། །སེམས་ཅན་བྱེ་བ་ཕྲག་སྟོང་ནི། །སྲིད་པའི་མཚོ་ལས་བསྒྲལ་བ་བྱས། །འཇིག་རྟེན་གཙོ་བོ་རྣམ་འདྲེན་པ། །
རྫོགས་སངས་རྒྱས་ཏེ་ལྷ་མིར་བཅས། །འཇིག་རྟེན་འདི་ནི་བསྒྲལ་བ་དང་། །སྒྲོལ་བར་མཛད་པ་སྨོས་ཅི་དགོས། །ངས་ནི་འཇིག་རྟེན་དོན་གྱི་ཕྱིར། །མྱ་ངན་འདས་ནའང་ཆོས་ཀྱི་གྲུ། །བརྟན་པ་དག་ནི་བཅའ་བྱས་ཏེ། །བརྒྱ་སྟོང་ཕྲག་ནི་བསྒྲལ་བར་བྱ། །
མི་གང་སངས་རྒྱས་སྐྱབས་སོང་ཞིང་། །མྱ་ངན་འདས་ཀྱང་སངས་རྒྱས་ལ། །བྱ་བ་བྱེད་པའི་སྐྱེས་བུ་དེ། །འཇིག་རྟེན་དག་ནི་སྐྱིད་དེ་བ། །གང་དག་དེ་བཞིན་གཤེགས་རྒྱལ་ལ། །བྱ་བ་ཅུང་ཟད་བྱེད་ནའང་དེ། །མཐོ་རིས་སྣ་ཚོགས་བགྲོད་ནས་ནི། །
བདུད་རྩིའི་གོ་འཕང་འཐོབ་པར་འགྱུར། །ཡང་དག་ཇི་བཞིན་འདི་ཐོས་ནས། །དགེ་བ་བུངས་ནི་བསྐྱེད་དེ་བྱ། །ང་ནི་མྱ་ངན་འདས་འོག་ཏུ། །སྲིད་པའི་རྒྱ་མཚོར་འཁྱམས་ས་རེ། །སངས་རྒྱས་མང་པོའི་སྐབས་རྫོགས་སོ།།        །།<head n="4" t="སང་ས་རྒྱས་ཀྱི་མཚན་རྣམས་པསྟན་པ།" type="tenpa" lv="1.6.12.3" zh_pb="2.651"/>སངས་རྒྱས་
འོད་ལྡན་དང་། ཤཱཀྱ་ཐུབ་པ་དང་། ཀཽཎྜི་ནྱ་དང་། འཇིག་རྟེན་འདྲེན་དང་། གཞན་གྱིས་མི་ཐུབ་དང་། རིན་ཆེན་གཙུག་ཏོར་དང་། བདེ་མཛད་དང་། སྒྲ་སྙན་དང་། དཔལ་འབྱུང་དང་། ཕན་བཞེད་དང་། ཀཽཎྜི་ནྱ་དང་། བལྟ་ན་སྡུག་དང་། སྤྱན་མཛེས་དང་། ཡུལ་འཁོར་སྐྱོང་
དང་། མར་མེ་མཛད་དང་། དཀའ་ཐུབ་མཛད་དང་། མུན་སེལ་དང་། བདེ་མཛད་དང་། དབང་ཆེན་དང་། གཙུག་ཏོར་ཅན་དང་། མ་འགགས་པ་དང་། སྤྱན་མཛེས་དང་། ལེགས་འཁྲུངས་དང་། ཡིད་བཟངས་དང་། ཙན་དན་དང་། ཚངས་སྤྱིན་དང་། འོད་ཟེར་ཅན་དང་། དོན་དམ་གཟིགས་དང་། ཤཱཀྱ་
<pb id="2.280a"/>
ཐུབ་པ་དང་། མཐོར་འཕགས་དང་། དམ་པ་དང་། གཙོ་བོ་དང་། དགྲ་ཞི་མཛད་དང་། ཤིང་རྟའི་ཡན་ལག་དང་། སྐལ་ལྡན་ཤིང་རྟ་དང་། ཚངས་པ་དང་། ཚངས་པའི་ཚེ་དང་། ཙན་དན་དང་། དབང་པོ་དང་། དབང་པོ་དུལ་དང་། རིན་ཆེན་རི་བོ་དང་། 
དོན་ཐམས་ཅད་སྒྲུབ་པ་དང་། ཐ་མ་དབང་པོའི་རྒྱལ་མཚན་དང་། བཟོད་པ་མཛད་དང་། རྫོགས་ལྡན་དང་། ཐམས་ཅད་ཟིལ་གནོན་དང་། རིན་ཆེན་གཙུག་ཕུད་དང་། པད་མ་དམ་པ་དང་། གྲགས་པ་དམ་པ་དང་། གསུང་སྙན་དང་། དྲི་མ་མེད་དང་། 
སད་མཛད་དང་། དགྲ་ཐུལ་དང་། གནས་འཇོག་དང་། སྐར་འོད་དང་། ཏོག་དང་། དྲང་སྲོང་དང་། བྷ་ར་དྷྭ་ཛ་དང་། དོན་གཟིགས་དང་། དོན་དམ་གཟིགས་དང་། དོན་ཐམས་ཅད་གཟིགས་དང་། རྒྱལ་དང་། སྐར་རྒྱལ་དང་། རྣམ་པར་གཟིགས་དང་། 
གཙུག་ཏོར་ཅན་དང་། ཐམས་ཅད་སྐྱོབ་དང་། ལོག་པར་དད་སེལ་དང་། གསེར་ཐུབ་དང་། འོད་སྲུང་དང་། ཤཱཀྱ་ཐུབ་པ་དང་། ཐ་མ་བྱམས་པའོ། །སངས་རྒྱས་ཀྱི་མཚན་རྣམས་རྫོགས་སྷོ།  །<head n="4" t="ཤཱ་རིའི་བུ་དང་མོོད་གལ་གྱི་བུའི་ལེའུ།" type="lewu" lv="1.6.12.4" zh_pb="2.652"/>སངས་རྒྱས་བཅོམ་ལྡན་འདས་
ལ་བཀུར་སྟི་བྱས། བླ་མར་བྱས་ཤེས་བྱ་བ་གོང་མ་བཞིན་དུ་སྟེ། དེ་ཉན་ཐོས་ཀྱི་དགེ་འདུན་དང་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་སོ། །དེའི་ཚེ་གཞན་མུ་སྟེགས་ཅན་
ཀུན་དུ་རྒྱུ་རབ་ཏུ་མང་པོ་རྟོག་ཁང་དུ་ལྷགས་ཤིང་འདུས་པར་གྱུར་ནས་སྐབས་ཀྱི་གཏམ་འདི་ལྟ་བུ་དག་གླེང་བར་བྱེད་དེ། ཤེས་ལྡན་དག་ཤེས་པར་གྱིས་ཤིག །སྔོན་ནི་བདག་ཅག་ལ་རྒྱལ་པོ་དང་། བློན་པོ་དང་། བྲམ་ཟེ་དང་། ཁྱིམ་བདག་
དང་། གྲོང་མི་དང་། ཡུལ་མི་དང་། ཚོང་པ་དང་། ཚོང་དཔོན་དང་། དེད་དཔོན་རྣམས་ཀྱིས་བཀུར་སྟི་བྱས། བླ་མར་བྱས། རྗེད་པར་བྱས་པས་གོས་དང་། བསོད་སྙོམས་དང་། གནས་མལ་དང་། ནད་ཀྱི་རྐྱེན་སྨན་གྱི་ཡོ་བྱད་རྣམས་
ཀྱང་རྙེད་པ་ལས། ད་ནི་དགེ་སྦྱོང་གཽ་ཏ་མ་འཇིག་རྟེན་དུ་བྱུང་བ་ལ་བཀུར་སྟི་བྱེད། བླ་མར་བྱེད། རྗེད་པར་བྱེད། མཆོད་པར་བྱེད་ཅེས་བྱ་བ་ནས་སྨན་དང་ཡོ་བྱད་རྣམས་ཞེས་བྱ་བའི་བར་གོང་མ་བཞིན་ནོ། །དེས་ན་ད་ལྟར་བདག་ཅག་གི་རྙེད་པ་དང་བཀུར་
<pb id="2.280b"/>
སྟི་ཐམས་ཅད་ཀྱི་ཐམས་ཅད་དུ་ཆད་ན། དེ་ལ་ད་བདག་ཅག་གིས་ཇི་ལྟར་བྱ། དེ་ནས་ཁ་ཅིག་གིས་སྨྲས་པ། ཚངས་པར་སྤྱོད་པ་ལ་མི་ཚངས་པར་སྤྱོད་པ་སྐྱོན་ཡིན་པས་དེ་ལ་སྐྱོན་འདི་གདགས་སོ། །ཁ་ཅིག་གིས་སྨྲས་པ། ཇི་ལྟ་བུ་ཞིག་བྱ། དེ་རྣམས་
ཀྱིས་སྨྲས་པ། བདག་ཅག་གི་ནང་ན་ཀུན་དུ་རྒྱུ་གཟུགས་བཟང་མོ་མཛེས་པ་བལྟ་ན་སྡུག་པ་གང་ཡིན་པ་དེ་ལ་སྲིང་མོ་དག་ཚུར་དགེ་སྦྱོང་གཽ་ཏ་མ་ལ་སྐུར་བ་ཐོབ་ཅིག་ཅེས་སྤྲོ་བར་བྱའོ། །བདག་ཅག་གི་ནང་ན་ཀུན་ཏུ་རྒྱུ་གཟུགས་བཟང་མོ་མཛེས་པ་
བལྟ་ན་སྡུག་པ་གང་ཡིན། བྲམ་ཟེའི་བུ་མོ་རྩྭ་མི་ཡིན་ནོ། །དེ་ལ་སྤྲོ་བ་བསྐྱེད་དོ་ཞེས་དེ་རྣམས་ཀྱིས་དེ་ཕོ་ཉས་བཀུག་སྟེ་སྨྲས་པ། སྲིང་མོ་ཤེས་པར་གྱིས་ཤིག །སྔོན་ནི་བདག་ཅག་གིས་བཀུར་སྟི་དང་ཞེས་བྱ་བ་ནས་ནད་ཀྱི་རྐྱེན་
སྨན་གྱི་ཡོ་བྱད་རྣམས་ཤེས་བྱ་བའི་བར་གོང་མ་བཞིན་དུའོ། །ད་ནི་དགེ་སྦྱོང་གཽ་ཏ་མ་འཇིག་རྟེན་དུ་བྱུང་བས་འཇིག་རྟེན་དེ་ལ་བཀུར་སྟི་བྱེད་པས་བདག་ཅག་གི་རྙེད་པ་དང་བཀུར་སྟི་ཐམས་ཅད་ཀྱི་ཐམས་ཅད་དུ་ཆད་པར་གྱུར་ན། ཁྱོད་ཀྱིས་ཡལ་
བར་དོར་རམ། བྲམ་ཟེའི་བུ་མོ་ཀུན་ཏུ་རྒྱུ་རྩྭ་མིས་སྨྲས་པ། འཕགས་པ་དག་བདག་གིས་དེ་ལ་ཇི་ལྟར་བགྱི་ལགས། སྲིང་མོ་ཁྱོད་ཀྱིས་ཉེ་དུ་རྣམས་ཀྱི་ཆེད་དུ་དགེ་སྦྱོང་གཽ་ཏ་མ་ལ་ཁོ་མོ་དང་ལྷན་ཅིག་ཏུ་མི་ཚངས་པར་སྤྱད་དོ་ཞེས་ཁྱོད་
སྐུར་བ་འདེབས་པར་སྤྲོ་འམ་དེ་ལྟ་ན་བདག་ཅག་གི་རྙེད་པ་དང་བཀུར་སྟི་སྔོན་གྱི་བཞིན་དུ་འགྱུར་རོ། །དེ་སྐད་ཅེས་སྨྲས་པ་དང་། བྲམ་ཟེའི་བུ་མོ་ཀུན་དུ་རྒྱུ་རྩྭ་མིས་གཞན་མུ་སྟེགས་ཅན་དང་། ཀུན་དུ་རྒྱུ་རབ་ཏུ་མང་པོ་ལ་འདི་སྐད་ཅེས་སྨྲས་
སོ། །འཕགས་པ་དག་དགེ་སྦྱོང་གཽ་ཏ་མ་ལ་ནི་སྐུར་བ་འདེབས་པར་བདག་མི་སྤྲོའོ། །སྲིང་མོ་ཁྱོད་ཇི་ཙམ་དུ་དགེ་སློང་གཽ་ཏ་མ་ལ་སྐུར་བ་འདེབས་པར་མི་སྤྲོ་བ་དེ་ཙམ་དུ་བདག་ཅག་དང་གཏམ་འདྲེ་བར་མི་བྱ། ཕེབས་པར་སྨྲ་བར་མི་བྱ། བལྟ་བར་མི་བྱ། 
རྣམ་པར་བལྟ་བར་མི་བྱ་ཞིང་ཁྱོད་གནས་ཐམས་ཅད་དུ་འདུག་ཏུ་མི་གཞུག་སྟེ། འགྱོད་པ་དེ་ཉིད་ཀྱིས་དུས་བྱས་ནས་སེམས་ཅན་དམྱལ་བ་རྣམས་སུ་སྐྱེ་བར་འགྱུར་བ་གང་ཡིན་པའི་གནས་དེ་ཡོད་དོ། །བུད་མེད་ནི་ཤེས་རབ་ཆུང་བ་ཡིན་པས་དེ་སྐྲག་
<pb id="2.281a"/>
ནས་སྨྲས་པ། འཕགས་པ་བདག་གིས་ཇི་ལྟ་བུ་ཞིག་བགྱི། སྲིང་མོ་ཚུར་ཁྱོད་རྒྱལ་བུ་རྒྱལ་བྱེད་ཀྱི་ཚལ་དུ་རྒྱུན་དུ་སོང་ལ་དུས་ཐ་གི་ཙམ་ལོན་ནས་དགེ་སྦྱོང་གཽ་ཏ་མ་ལ་སྐུར་པ་ཐོབ་ཤིག །དེ་ཉི་མ་རེ་རེ་ཞིང་ལངས་ཏེ་རྒྱལ་བུ་རྒྱལ་བྱེད་ཀྱི་ཚལ་དུ་སོང་ངོ་། །
ཇི་ཙམ་ན་ལྟོ་ལ་སྣོད་ཅིག་བཅིངས་ནས་བཅོམ་ལྡན་འདས་གང་ན་བ་དེར་སོང་ངོ་། །དེའི་ཚེ་བཅོམ་ལྡན་འདས་འཁོར་བརྒྱ་ཕྲག་དུ་མའི་གུང་ལ་ཆོས་འཆད་ཅིང་བཞུགས་སོ། །བཅོམ་ལྡན་འདས་ཀྱིས་བྲམ་ཟེའི་བུ་མོ་ཀུན་དུ་རྒྱུ་རྩྭ་མི་རྒྱང་རིང་པོ་ཁོ་ན་
ནས་གཟིགས་སོ། །གཟིགས་ནས་ཀྱང་འདི་སྙམ་དུ་དགོངས་ཏེ། ང་ཉིད་ཀྱིས་ལས་རྣམས་བྱས་ཤིང་བསགས་པ། ཚོགས་རྙེད་པ། རྐྱེན་ཡོངས་སུ་བསྒྱུར་བ། འོད་པ་བཞིན་དུ་ཉེ་བར་གནས་པ། གདོན་མི་ཟ་བར་འབྱུང་བར་འགྱུར་བ་རྣམས་
གཞན་སུ་ཞིག་གིས་སོ་སོར་མྱོང་བར་འགྱུར་སྙམ་མོ། །དེ་ནས་བྲམ་ཟེའི་བུ་མོ་ཀུན་ཏུ་རྒྱུ་རྩྭ་མི་བཅོམ་ལྡན་འདས་ཀྱི་སྤྱན་སྔར་འདུག་ནས་གསོལ་པ། བདག་ནི་འདི་རུ་སྦྲུམ་བགྱིས་ནས། །ཆགས་པར་འགྱུར་ཞིང་དགའ་འགྱུར་བ། །
སྙན་ཅིང་འཇེབས་པའི་གསུང་དབྱངས་ཀྱིས། །ད་ལྟ་ཆོས་ནི་གསུང་མཛད་དམ། །བཅོམ་ལྡན་འདས་ཀྱིས་བཀའ་སྩལ་པ། ཡང་དག་མིན་པ་སྨྲ་བ་དམྱལ་བར་འགྲོ། །བྲམ་ཟེའི་བུ་མོ་རྩྭ་མིས་གསོལ་པ། གང་གིས་བྱས་ནས་མ་བྱས་
ཞེས་སྨྲ་འམ། བཅོམ་ལྡན་འདས་ཀྱིས་བཀའ་སྩལ་པ། དམན་པའི་ཆོས་ཅན་མི་ནི་དེ་གཉི་ག །ཕ་རོལ་དག་ཏུ་འདྲ་བར་འགྲོ་བར་འགྱུར། །དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་སེམས་ཏེ། ཀྱེ་མ་བྲམ་ཟེའི་བུ་མོ་རྩྭ་མི་
འདི་ནི་བཅོམ་ལྡན་འདས་དང་དགེ་སློང་གི་དགེ་འདུན་ལ་ཡུན་རིང་མོ་ནས་ཐོ་འཚམ་པར་བྱེད་དོ་སྙམ་དུ་བསམས་ནས་རྫུ་འཕྲུལ་གྱིས་སྣོད་དེ་ས་ལ་ལྷུང་བར་བྱས་སོ། །དེ་ནས་བྲམ་ཟེའི་བུ་མོ་རྩྭ་མི་སྐྱེངས་ནས་རིངས་པ་རིངས་པར་སླར་སོང་ངོ་། །
དེ་ནས་དགེ་སློང་གནས་བརྟན་གནས་བརྟན་རྣམས་ཀྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་ཀོ་ས་ལའི་རྒྱལ་པོ་གསལ་རྒྱལ་ལ་ཆོས་ཀྱི་དབང་དུ་བགྱི་བའི་བཀའ་མཆིད་ཀྱང་བཀའ་སྩལ། གང་དུ་ཐོག་མར་བླ་ན་མེད་པ་ཡང་དག་
<pb id="2.281b"/>
པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་ཡང་ལུང་བསྟན། ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་ལ་བསྙེན་བཀུར་བགྱིས་པ་ཡང་བཀའ་སྩལ་ལགས་པས་ཅི་ནས་བདག་ཅག་མཚོ་ཆེན་པོ་མ་དྲོས་པར་མཆིས་ལ། 
བཅོམ་ལྡན་འདས་ཀྱི་སྤྱན་སྔར་རང་རང་གི་ལས་ཀྱི་རྒྱུ་བ་ལུང་བསྟན་པར་བགྱིའོ། །བཅོམ་ལྡན་འདས་ཀྱིས་དགེ་སློང་གནས་བརྟན་གནས་བརྟན་རྣམས་ལ་ཅང་མི་གསུང་བས་གནང་ངོ་། །ཆོས་ཉིད་ཀྱིས་སངས་རྒྱས་བཅོམ་ལྡན་འདས་འཚོ་ཞིང་
གཞེས་པ་རྣམས་ཀྱི་གདོན་མི་ཟ་བར་མཛད་པ་ནི་བཅུ་སྟེ། བཅུ་གང་ཞེ་ན། ཇི་སྲིད་སངས་རྒྱས་སུ་ལུང་བསྟན་པ་དང་། སེམས་ཅན་འགས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཕྱིར་མི་ལྡོག་པའི་སེམས་བསྐྱེད་པ་དང་། སངས་
རྒྱས་ཀྱིས་གདུལ་བར་བྱ་བ་ཐམས་ཅད་བཏུལ་བ་དང་། ཉན་ཐོས་ཀྱི་མཆོག་ཟུང་གཅིག་ཏུ་བསྟན་པ་དང་། མཚམས་བཅད་པ་དང་། སྐུ་ཚེའི་ལྔ་ཆ་བཏང་བ་དང་། མཉན་ཡོད་དུ་ཆོ་འཕྲུལ་ཆེན་པོ་རྣམ་པར་བསྟན་པ་དང་། གྲོང་ཁྱེར་གསལ་བར་
ལྷ་ལས་གཤེགས་པ་བསྟན་པ་དང་ཡབ་དང་ཡུམ་གཉིས་བདེན་པ་དག་ལ་བཀོད་པ་དང་། མཚོ་ཆེན་པོ་མ་དྲོས་པར་ཉན་ཐོས་ཀྱི་དགེ་འདུན་དང་ཐབས་གཅིག་ཏུ་སྔོན་གྱི་ལས་ཀྱི་རྒྱུ་བ་བསྟན་པ་མ་མཛད་པ་དེ་སྲིད་དུ་སངས་རྒྱས་བཅོམ་ལྡན་འདས་
རྣམས་ཡོངས་སུ་མྱ་ངན་ལས་མི་འདའོ། །དོན་འདི་ལ་ནི་བཅོམ་ལྡན་འདས་ཉན་ཐོས་ཀྱི་དགེ་འདུན་དང་ཐབས་གཅིག་མཚོ་ཆེན་པོ་མ་དྲོས་པར་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་ནས་དགེ་སློང་རྣམས་ལ་བཀའ་སྩལ་པ། དགེ་སློང་དག་
མཚོ་ཆེན་པོ་མ་དྲོས་པ་གང་ན་བར་འདོང་། དེར་རང་རང་གི་སྔོན་གྱི་ལས་ཀྱི་རྒྱུ་བ་ལུང་བསྟན་པར་བྱའོ། །བཙུན་པ་བཀའ་བཞིན་འཚལ་ཞེས་དགེ་སློང་རྣམས་ཀྱིས་བཅོམ་ལྡན་འདས་ཀྱི་ལྟར་མཉན་ཏོ། །དེ་ནས་བཅོམ་ལྡན་འདས་དགྲ་བཅོམ་པ་
ལྔ་བརྒྱར་གཅིག་གིས་མ་ཚང་བ་དང་ཐབས་གཅིག་ཏུ་མཉན་ཡོད་ནས་མི་སྣང་བར་གྱུར་ཏེ་མཚོ་ཆེན་པོ་མ་དྲོས་པར་གཤེགས་སོ། །གནོད་སྦྱིན་གཏུམ་པོ་མི་བཟད་གནས་པ་ཡིད་འོང་ཞིང་། །མེ་ཏོག་སྣ་ཚོགས་ཤིང་གིས་རྣམ་པར་མཛེས་བྱས་པ། །
<pb id="2.282a"/>
དེ་ལས་རྒྱ་མཚོ་དུག་ཅན་དག་ཏུ་འགྲོ་བ་ཡི། །ཆུ་བོ་ཆེན་པོ་བཞི་པོ་འདི་དག་ཕྱོགས་བཞིར་འབབ། །གང་གཱ་སིན་དྷུ་དེ་བཞིན་པཀྵུ་དང་། །སི་ཏ་དེ་ལ་རྫུ་འཕྲུལ་སྟོབས་ཐོབ་པ། །མ་གཏོགས་མི་རྣམས་ཀྱིས་ནི་མི་བགྲོད་པ། །དེར་ནི་ཐུབ་པ་དགེ་འདུན་བཅས་པར་
བཞུགས། །དེ་ནས་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་དེ། ཆོས་ཉིད་ཀྱིས་གང་གི་ཚེ་སངས་རྒྱས་བཅོམ་ལྡན་འདས་རྣམས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་པ་དེའི་ཚེ་སྲོག་ཆགས་གྲོག་སྦུར་ཡན་ཆད་ཀྱིས་བཅོམ་
ལྡན་འདས་ཀྱི་དགོངས་པ་ཤེས་པར་འགྱུར་བས། དེ་ནས་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་ཀྱིས་བསམས་པ། ཅིའི་ཕྱིར་བཅོམ་ལྡན་འདས་ཀྱིས་འཇིག་རྟེན་པའི་ཐུགས་བསྐྱེད་པ་མཛད་སྙམ་ན། མཚོ་ཆེན་པོ་མ་དྲོས་པར་ལས་ཀྱི་རྒྱུ་བ་ལུང་བསྟན་པར་
བཞེད་པར་མཐོང་ངོ་། །དེ་ནས་དེ་གཉིས་ཀྱིས་མཚོ་ཆེན་པོ་མ་དྲོས་པའི་ནང་དུ་པད་མ་འདབ་མ་སྟོང་དང་ལྡན་པ་ཤིང་རྟའི་འཕང་ལོ་ཙམ་བཟང་པོ་ཐམས་ཅད་གསེར་ལས་བྱས་པ། སྡོང་པོ་ནི་རིན་པོ་ཆེ། གེ་སར་ནི་རྡོ་རྗེ་ལས་བྱས་པ། པད་མ་སྟོང་ཕྲག་དུ་མས་ཡོངས་སུ་
བསྐོར་བ་ཞིག་སྤྲུལ་པ་དང་། བཅོམ་ལྡན་འདས་དགེ་སློང་གི་དགེ་འདུན་གྱི་གུང་ལ་པད་མའི་སྙིང་པོ་དེ་ལ་བཞུགས་སོ། །དགེ་སློང་གནས་བརྟན་གནས་བརྟན་རྣམས་ཀྱང་པད་མ་གཞན་རྣམས་ཀྱི་སྙིང་པོ་ལ་འཁོད་དོ། །དེའི་ཚེ་ཚེ་དང་ལྡན་པ་ཤཱ་རིའི་བུ་བྱ་རྒོད་
ཀྱི་ཕུང་པོའི་རི་ལ་སྣམ་སྦྱར་འགྲུབ་བོ། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ལ་བཀའ་སྩལ་པ། མཽད་གལ་གྱི་བུ་སོང་ལ་རབ་ཏུ་བྱུང་བའི་ཟླ་བོ་ཁྲིད་དེ་ཤོག་ཤིག །བཙུན་པ་བཀའ་བཞིན་འཚལ་ཞེས་ཚེ་དང་ལྡན་པ་
མཽད་གལ་གྱི་བུ་ཆེན་པོ་མཚོ་ཆེན་པོ་མ་དྲོས་པ་ནས་མི་སྣང་བར་གྱུར་ཅིང་བྱ་རྒོད་ཀྱི་ཕུང་པོའི་རི་ལ་ཚེ་དང་ལྡན་པ་ཤཱ་རིའི་བུའི་མདུན་དུ་འདུག་སྟེ་འདི་སྐད་ཅེས་སྨྲས་སོ། །ཚེ་དང་ལྡན་པ་ཤཱ་རིའི་བུ་སྟོན་པ་དགྲ་བཅོམ་པ་ལྔ་བརྒྱར་གཅིག་གིས་
མ་ཚང་བ་དང་ཐབས་གཅིག་ཏུ་མཚོ་ཆེན་པོ་མ་དྲོས་པ་ན་སྔོན་གྱི་ལས་ཀྱི་རྒྱུ་བ་ལུང་བསྟན་པར་བཞེད་ནས་ཁྱོད་ལ་གཞེས་ཀྱིས་ཚུར་ཤོག་འདོང་། དེས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་རེ་ཤིག་སྣམ་སྦྱར་དྲུབས་ལ་དེ་ནས་
<pb id="2.282b"/>
ཕྱིས་འགྲོའོ། །དེས་སྨྲས་པ། གྲོགས་བྱའོ། །དེ་བཞིན་དུ་གྱིས་ཤིག །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་རྫུ་འཕྲུལ་གྱིས་སོར་མོ་ལྔ་ཆར་གྱིས་དྲུབ་པར་བརྩམས་པ་དང་། ཚེ་དང་ལྡན་པ་ཤཱ་རིའི་བུས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་
འོ་ན་ལྟ་དྲུབ་ཟིན་དུ་ཟད་མོད། དེས་སྨྲས་པ། ཚེ་དང་ལྡན་པ་ཤཱ་རིའི་བུ་གལ་ཏེ་ཁྱོད་མི་འགྲོ་ན་མཐུས་བཀུར་བར་བྱའོ། །དེ་ནས་ཚེ་དང་ལྡན་པ་ཤཱ་རིའི་བུས་སྐེ་རགས་རྒྱ་ཅང་ཕྲོལ་ནས་སྨྲས་པ། ཚེ་དང་ལྡན་པ་མཽད་གལ་གྱི་བུ་ཆེན་པོ་ཁྱོད་བཅོམ་ལྡན་
འདས་ཀྱིས་རྫུ་འཕྲུལ་གྱི་མཐུ་ཅན་རྣམས་ཀྱི་མཆོག་ཏུ་བསྟན་པ་ཡིན་ན། རེ་ཤིག་ཁྱོད་ཀྱིས་འདི་ཁྱེར་ལ་དེ་ནས་ཕྱིས་ཁོ་བོ་ཁྱེར་ཅིག །དེ་ནས་ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། ཚེ་དང་ལྡན་པ་ཤཱ་རིའི་བུས་བསམས་པ། 
འདི་ནི་མཐུ་ཆེ་ཞིང་རྫུ་འཕྲུལ་ཆེ་བ་ཡིན་པས་གལ་ཏེ་འདི་ཁྱེར་བར་འགྱུར་བའི་གནས་འདི་ཡོད་དོ་སྙམ་ནས་དེས་དེ་བྱ་རྒོད་ཀྱི་ཕུང་པོའི་རིའི་སྤྱིལ་བཏགས་སོ། །ཚེ་དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། བྱ་རྒོད་ཀྱི་ཕུང་པོའི་རི་
འགུལ་བར་གྱུར་ཏོ། །ཚེ་དང་ལྡན་པ་ཤཱ་རིའི་བུས་བསམས་པ། འདིས་བྱ་རྒོད་ཀྱི་ཕུང་པོའི་རི་ཡང་ཁྱེར་བར་འགྱུར་གྱིས། མ་ལ་བདག་གིས་རིའི་རྒྱལ་པོ་རི་རབ་ལ་གདགས་སོ་སྙམ་ནས། དེས་དེ་རིའི་རྒྱལ་པོ་རི་རབ་ལ་བཏགས་པ་ལས། ཡང་ཚེ་
དང་ལྡན་པ་མཽད་གལ་གྱི་བུ་ཆེན་པོས་དེ་དྲངས་པ་དང་། རིའི་རྒྱལ་པོ་རི་རབ་དང་། ཀླུའི་རྒྱལ་པོ་དགའ་བོ་དང་ཉེ་དགའ་བོ་དག་ཀྱང་གཡོས་པར་གྱུར། མ་དྲོས་པ་ཡང་ཀུན་ནས་འཁྲུགས་ཤིང་དགེ་སློང་གནས་བརྟན་གནས་བརྟན་རྣམས་ཀྱང་ལྡེག་པར་གྱུར་
ནས་པད་མའི་སྙིང་པོ་ལ་འདུག་བཞིན་དུ་དེ་རྣམས་ཀྱིས་བཅོམ་ལྡན་འདས་ལ་ཞུས་པ། བཙུན་པ་ཅིའི་སླད་དུ་ཀླུའི་རྒྱལ་པོ་དགའ་བོ་དང་ཉེ་དགའ་བོ་གཉིས་གཡོས་ལགས། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་
དག་དགའ་བོ་དང་ཉེ་དགའ་བོ་གཉིས་གཡོས་པ་མ་ཡིན་ཏེ། འོན་ཀྱང་ཉན་ཐོས་ཆེན་པོ་གཉིས་རྫུ་འཕྲུལ་གྱིས་རྣམ་པར་འཕྲུལ་བར་བྱེད་དོ། །ཚེ་དང་ལྡན་པ་ཤཱ་རིའི་བུས་བསམས་པ། རིའི་རྒྱལ་པོ་རི་རབ་འདི་ཡང་ཁྱེར་བར་འགྱུར་
<pb id="2.283a"/>
གྱིས། མ་ལ་བདག་གིས་བཅོམ་ལྡན་འདས་ཀྱི་པད་མའི་སྡོང་པོ་ལ་གདགས་སོ་སྙམ་ནས། །དེས་བཅོམ་ལྡན་འདས་ཀྱི་པད་མའི་སྡོང་པོ་ལ་བཏགས་པས་མ་འགུལ་བར་འདུག་གོ། །གང་གི་ཚེ་དེའི་རྫུ་འཕྲུལ་ལ་རྫུ་འཕྲུལ་གྱིས་རྡུགས་པ་
དེའི་ཚེ་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་ཤཱ་རིའི་བུ་ཁྱོད་ཀྱིས་རྫུ་འཕྲུལ་གྱིས་རྣམ་པར་རྩེ་བ་བྱས་ཟིན་གྱིས་ཚུར་ཤོག་འདོང་། ཚེ་དང་ལྡན་པ་མཽད་གལ་གྱི་བུ་ཆེན་པོ་སོང་ཤིག་དང་ཁོ་བོ་འོང་ངོ་ཞེས་བྱས་ནས་ཇི་
སྲིད་ཚེ་དང་ལྡན་པ་མཽད་གལ་གྱི་བུ་ཆེན་པོ་མ་ཕྱིན་པ་དེའི་བར་དུ་ཚེ་དང་ལྡན་པ་ཤཱ་རིའི་བུ་སྔར་ཕྱིན་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བྱས་ཏེ་པད་མའི་སྙིང་པོ་ལ་འདུག་པ་དང་། དེའི་འོག་ཏུ་ཚེ་དང་ལྡན་པ་མཽད་གལ་གྱི་བུ་ཆེན་པོ་
ཕྱིན་པས་ཚེ་དང་ལྡན་པ་ཤཱ་རིའི་བུ་མཐོང་ནས་དེས་སྨྲས་པ། ཚེ་དང་ལྡན་པ་ཤཱ་རིའི་བུ་འོངས་སམ། ཚེ་དང་ལྡན་པ་ཁོ་བོ་འོངས་སོ། །དགེ་སློང་རྣམས་ཐེ་ཚོམ་སྐྱེས་ནས་ཐེ་ཚོམ་ཐམས་ཅད་གཅོད་པ་སངས་རྒྱས་བཅོམ་ལྡན་འདས་ལ་ཞུས་པ། 
བཙུན་པ་བཅོམ་ལྡན་འདས་ཀྱིས་ཚེ་དང་ལྡན་པ་མཽད་གལ་གྱི་བུ་ཆེན་པོ་ནི་རྫུ་འཕྲུལ་དང་ལྡན་པ་རྣམས་ཀྱི་མཆོག་ཏུ་བསྟན་པ་ལགས་ན། འོན་ཀྱང་ཚེ་དང་ལྡན་པ་ཤཱ་རིའི་བུའི་རྫུ་འཕྲུལ་གྱིས་ཕམ་པར་བགྱིས་པ་ལ་གཟིགས། བཅོམ་ལྡན་
འདས་ཀྱིས་བཀའ་སྩལ་པ། དགེ་སློང་དག་ད་ལྟ་འབའ་ཞིག་ཏུ་མ་ཟད་ཀྱི། ཇི་ལྟར་འདིས་འདས་པའི་དུས་ན་ཡང་བཟོས་ཕམ་པར་བྱས་པ་དེ་ཉོན་ཅིག  །དགེ་སློང་དག་སྔོན་བྱུང་བ་ཡུལ་དབུས་སུ་རི་མོ་མཁན་གྱི་སློབ་དཔོན་
ཞིག་བྱུང་ངོ་། །དེ་དགོས་པ་འགའ་ཞིག་གི་ཕྱིར་ཡུལ་དབུས་ནས་ཡུལ་ནས་ཅན་ཞེས་བྱ་བར་སོང་ངོ་། །དེ་དེ་ན་འཁྲུལ་འཁོར་གྱི་སྒྱུ་རྩལ་གྱི་སློབ་དཔོན་ཞིག་གི་ཁྱིམ་དུ་ཞུགས་པ་ལས། དེས་དེ་ངལ་བའི་རིམ་གྲོ་བར་འཁྲུལ་
འཁོར་ལས་བུ་མོ་ཞིག་བྱས་ནས་བཏང་ངོ་། །དེས་དེའི་རྐང་པ་གཉིས་བཀྲུས་ནས་འདུག་གོ། །དེ་ནས་དེས་སོང་ཤིག་ཅེས་སྨྲས་ན། དེ་ཅང་མི་སྨྲ་བར་འདུག་གོ། །དེས་བསམས་པ། གདོན་མ་ཟོས་པར་འདི་བདག་དང་དགའ་མགུར་སྤྱད་པའི་
<pb id="2.283b"/>
ཕྱིར་བཏང་ངོ་སྙམ་ནས། དེས་དེའི་ལག་པ་ནས་བཟུང་སྟེ་དྲངས་པ་ལས་ཇི་ཙམ་ན་ཞིག་ནས་ཤིང་བྲུལ་གྱི་ཕུང་པོར་གྱུར་ཏོ། །དེ་སྐྱེངས་ནས་བསམས་པ། བདག་གཅིག་པུ་ཞིག་ཏུ་སྐྱེངས་པར་བྱས་ཀྱིས། མ་ལ་བདག་གིས་ནི་འདི་རྒྱལ་པོ་
འཁོར་དང་བཅས་པའི་ནང་དུ་སྐྱེངས་པར་བྱའོ་སྙམ་ནས། དེས་སྒོའི་ངོས་ལོགས་ལ་རང་གི་གཟུགས་བརྙན་འགེགས་པ་ཞིག་བྲིས་ཏེ། སྒོ་ཕག་ཏུ་ཡིབ་ནས་འདུག་གོ། དེ་ལྡང་བའི་དུས་གང་ཡིན་པ་དེ་ལས་ཐལ་བ་དང་། དེ་ནས་འཁྲུལ་འཁོར་གྱི་རྒྱུ་
རྩལ་གྱི་སློབ་དཔོན་གྱིས་བསམ་པ། རིང་ཞིག་ལོན་ན་ཅིའི་ཕྱིར་དེ་སྒོར་མ་བྱུང་སྙམ་དུ་བསམས་ནས་དེར་སོང་བ་ལས་ཇི་ཙམ་ན་འགེགས་ཏེ་ཤི་བ་མཐོང་ངོ་། །དེས་བསམས་པ། ཅིའི་ཕྱིར་འདིས་བདག་ཉིད་སྲོག་དང་བྲལ་བར་བྱས་སྙམ་པ་ལས་དེས་
འཁྲུལ་འཁོར་ཞིག་ནས་ཤིང་བྲུལ་གྱི་ཕུང་པོར་འདུག་པ་མཐོང་ནས་དེ་འདི་སྙམ་དུ་སེམས་ཏེ། བདག་ཉིད་སྐྱེངས་པས་འགེགས་སོ་སྙམ་མོ། །ཡུལ་ནས་ཅན་གྱི་ཀུན་དུ་སྤྱོད་པ་ནི་གང་སུའི་ཁྱིམ་ཡང་རུང་དེར་མི་གློ་བུར་བ་ཤི་ན་ཇི་སྲིད་རྒྱལ་པོ་ལ་
མི་མཐོལ་བ་དེ་སྲིད་དུ་དེས་དེ་ལ་རིམ་གྲོ་མི་བྱེད་དོ། །དེ་ནས་དེ་རྒྱལ་པོའི་དྲུང་དུ་སོང་སྟེ་མཐོལ་བ། ལྷ་ཡུལ་དབུས་ནས་རི་མོ་མཁན་གྱི་སློབ་དཔོན་ཞིག་མཆིས་ཏེ། དེ་བདག་གི་སྡུམ་པར་གནས་པ་ལས། དེ་ལ་བཀུར་སྟི་བགྱི་བའི་སླད་དུ་
བདག་གིས་འཁྲུལ་འཁོར་ལས་བུ་མོ་ཞིག་བགྱིས་ཏེ་བཏང་བ་དང་། དེས་དེ་ལག་པ་ནས་བཟུང་སྟེ་དྲངས་པས་ཤིང་གི་ཕུང་པོར་མཆིས་པ་དང་། དེ་སྐྱེངས་ནས་བདག་ཉིད་འགེགས་ན། ལྷ་དེ་ལ་གཡར་སྔ་འདྲིམ་པ་ཞིག་གཏང་དུ་གསོལ། 
དེ་ནས་བདག་གིས་རིམ་གྲོ་བགྱི་ལགས་སོ། །དེ་ནས་རྒྱལ་པོས་ཞོ་ཤས་འཚོ་བ་རྣམས་ལ་བསྒོ་བ། ཤེས་ལྡན་དག་དེང་ལ་གཡར་སྔ་རིམས་ཤིག  །དེ་རྣམས་དོང་ནས་དེ་མཐོང་ངོ་། །དེས་བསམས་པ། བདག་གིས་ཇི་ལྟར་ཟུང་ང་ལས་
དབབ་པར་བྱ་སྙམ་མོ། །གཞན་དག་གིས་སྨྲས་པ། འགེག་ཐག་ཆད། སྟ་རི་ཁྱེར་ཏེ་ཐག་པ་གཅོད་པར་བརྩམས་པ་ལས་ཇི་ཙམ་ན་རྩིག་པ་ཡིན་པར་མཐོང་ནས། དེ་ནས་འཁྲུལ་འཁོར་
<pb id="2.284a"/>
མཁན་གྱི་སློབ་དཔོན་དེ་སྐྱེངས་པར་གྱུར་ཏོ། །དེ་དེ་ལྟར་སྐྱེངས་པར་གྱུར་པ་དང་། རི་མོ་མཁན་གྱི་སློབ་དཔོན་དེ་སྒོ་ལྐོག་ནས་ཕྱུང་སྟེ་སྨྲས་པ། ཀྱེ་ནང་རྗེ་ཁྱོད་ཀྱིས་ནི་ཁོ་བོ་གཅིག་པུ་ཞིག་ཏུ་སྐྱེངས་པར་བྱས་ཏེ། ཁྱོད་ནི་རྒྱལ་པོ་
འཁོར་དང་བཅས་པའི་ནང་དུ་སྐྱེངས་པར་བྱས་སོ། །དགེ་སློང་དག་ཇི་སྙམ་དུ་སེམས། དེའི་ཚེ་དེའི་དུས་ཀྱི་རི་མོ་མཁན་གྱི་སློབ་དཔོན་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་ཡིན་ཏེ། དེ་ན་ཡང་འདིས་འདི་བཟོས་ཕམ་པར་བྱས་སོ། །ད་ལྟར་
ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །གཞན་ཡང་ཇི་ལྟར་འདིས་འདི་བཟོས་ཕམ་པར་བྱས་པ་དེ་ཉོན་ཅིག །དགེ་སློང་དག་སྔོན་བྱུང་བ་རི་འོར་གཞན་ཞིག་ན་རི་མོ་མཁན་གྱི་སློབ་དཔོན་གཉིས་ཤིག་བྱུང་བ་ལས་རྩོད་པར་
གྱུར་ཏེ། གཅིག་གིས་སྨྲས་པ། ང་ནི་བཟོ་ལེགས་པར་ཤེས་སོ། །གཅིག་ཤོས་ཀྱིས་སྨྲས་པ། ང་ནི་དེ་བས་ཀྱང་ལྷག་པར་ལེགས་པར་ཤེས་སོ། །དེ་གཉིས་ཕན་ཚུན་འགྲན་པར་གྱུར་ནས་རྒྱལ་པོའི་དྲུང་དུ་དོང་སྟེ་དེའི་རྐང་པ་
གཉིས་ལ་གཏུགས་ཏེ་གཅིག་གིས་སྨྲས་པ། ལྷ་བདག་ནི་བཟོ་ལེགས་པར་འཚལ་ཏོ། །གཅིག་ཤོས་ཀྱིས་ཀྱང་སྨྲས་པ། ལྷ་བདག་ནི་དེ་བས་ཀྱང་ལྷག་པར་ལེགས་པར་འཚལ་ཏོ། །རྒྱལ་པོས་དེ་གཉིས་ལ་སྒོ་ཁང་བསྟན་ནས་ཁྱེད་
གཉིས་གང་མཁས་ནི་ངས་མི་ཤེས་མོད་ཀྱི། འོན་ཀྱང་གཅིག་གིས་ནི་རྩིག་ངོས་གཅིག་ལ་བྲིས་ལ། གཅིག་ཤོས་ཀྱིས་ཀྱང་གཅིག་ལ་བྲིས་ཤིག་དང་། དེ་ལྟ་ན་ཁྱེད་ཅག་གཉིས་གང་བཟོ་ལེགས་པར་ཤེས་པ་ངས་ལེགས་པར་ཤེས་
པར་འགྱུར་རོ། །དེ་གཉིས་ཀྱི་བར་ཡོལ་བས་བཅད་ནས་རི་མོ་བྲི་བར་བརྩམས་ཏེ། དེ་ལ་གཅིག་གིས་ནི་ཟླ་བ་དྲུག་གིས་རི་མོའི་ལས་ཟིན་ཏོ། །གཅིག་ཤོས་ཀྱིས་ནི་ཟླ་བ་དྲུག་ཏུ་རྩིག་ངོས་བསྟར་ཏོ། །རི་མོའི་ལས་ཟིན་པ་གང་
ཡིན་པ་དེ་རྒྱལ་པོའི་དྲུང་དུ་སོང་སྟེ་སོན་པ་དང་། སྨྲས་པ། ལྷ་བདག་གི་རི་མོའི་ལས་བགྱིས་ལགས་ན་སྤྱང་བྲིམ་དུ་གསོལ། དེ་ནས་རྒྱལ་པོ་བློན་པོ་དང་ལྷན་ཅིག་སྒོར་བྱུང་ནས་མཐོང་བ་དང་། རི་མོའི་ལས་མཁས་སོ་ཞེས་ཤིན་དུ་
<pb id="2.284b"/>
མགུའོ། །གཅིག་བཤོས་ཀྱིས་ཀྱང་རྐང་པ་གཉིས་ལ་གཏུགས་ཏེ་སྨྲས་པ། ད་བདག་གི་རི་མོའི་ལས་ལ་གཟིགས་སུ་གསོལ། དེས་བར་ཆད་ཀྱི་ཡོལ་བ་བཤུས་དང་། གཅིག་གི་གཟུགས་བརྙན་དེ་ལ་ཤར་བ་རྒྱལ་པོས་མཐོང་ནས་རི་མོའི་
ལས་ལ་ལྷག་པར་འདི་མཁས་སོ་ཞེས་ཤིན་དུ་ཡ་མཚན་སྐྱེས་སོ། །དེ་ནས་དེས་སླར་ཡོལ་བས་བར་བཅད་ནས་རྐང་པ་གཉིས་ལ་གཏུགས་ཏེ་སྨྲས་པ། ལྷ་འདི་ནི་རི་མོའི་ལས་མ་ལགས་ཏེ། འོན་ཀྱང་རྩིག་ངོས་བསྟར་བ་ལགས་སོ། །
དེ་ནས་རྒྱལ་པོ་ཇེ་ཡ་མཚན་སྐྱེས་ནས་སྨྲས་པ། འདི་ནི་བཟོ་ལ་ལྷག་པར་མཁས་པ་ཡིན་ནོ། །དགེ་སློང་དག་ཇི་སྙམ་དུ་སེམས། གང་གིས་ཟླ་བ་དྲུག་ཏུ་རྩིག་ངོས་བསྟར་བ་དེ་ནི་དགེ་སློང་ཤཱ་རིའི་བུ་འདི་ཉིད་ཡིན་ནོ། །གང་གིས་ཟླ་བ་དྲུག་ཏུ་
རི་མོའི་ལས་བྱས་པ་དེ་ནི་དེའི་ཚེ་དེའི་དུས་ན་དགེ་སློང་མཽད་གལ་གྱི་བུ་འདི་ཉིད་དེ་ཡིན་ཏེ། དེ་ན་ཡང་འདིས་འདི་བཟོས་ཕམ་པར་བྱས་སོ། །ད་ལྟར་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །གཞན་ཡང་ཇི་ལྟར་འདིས་འདི་ཕམ་པར་བྱས་པ་དེ་ཉོན་
ཅིག །དགེ་སློང་དག་སྔོན་བྱུང་བ་བཱ་རཱ་ཎ་སཱིའི་གྲོང་ཁྱེར་ན་དྲང་སྲོང་དུང་དང་། བྲིས་པ་ཤེས་བྱ་བ་གཉིས་ཤིག་ཉེ་བར་རྟེན་ཅིང་གནས་སོ། །ཇི་ཙམ་དུས་གཞན་ཞིག་ན་ལྷས་ཆར་ཕབ་པས་རྫབ་ཏུ་གྱུར་ཏེ། དུང་གྲེད་དེ་རྫབ་དུ་རྡེག་འཆོས་
ནས་རིལ་བ་ཆག་པར་གྱུར་ཏོ། །དེ་ནས་དེས་དམོད་པ་བོར་བ། རང་བཞིན་ངན་པ་ཁྱོད་ཀྱིས་ད་ཕན་ཆད་ལོ་བཅུ་གཉིས་སུ་ཆར་མི་འབེབས་པར་གྱུར་ཅིག་ཅེས་བྱས་སོ། །རྒྱལ་པོ་ཚངས་སྦྱིན་དང་བཱ་རཱ་ཎ་སཱི་ན་གནས་པའི་སྐྱེ་བོའི་ཚོགས་
ཀྱིས་ཐོས་ནས། དེ་ནས་དེ་རྣམས་དེའི་དྲུང་དུ་སོང་སྟེ་གསོལ་བ་བཏབ་པ། དྲང་སྲོང་ཆེན་པོ་དེ་ལྟར་མ་མཛད་ཅིག །དེས་སྨྲས་པ། བདག་གིས་རང་བཞིན་ངན་པ་བཟོད་པར་མི་ནུས་ཏེ། བདག་གི་དམོད་པས་བཅོམ་པ་དེས་ལོ་བཅུ་གཉིས་སུ་ཆར་མི་
འབེབས་པར་འགྱུར་རོ། །དེ་ནས་རྒྱལ་པོ་ཚངས་སྦྱིན་དང་། སྐྱེ་བོའི་ཚོགས་དེས་བྲིས་པ་ལ་གསོལ་བ་བཏབ་ནས་དེས་གསོལ་བ་བྱས་ཏེ་ལྷས་ཆར་ཕབ་བོ། །དགེ་སློང་དག་ཇི་སྙམ་དུ་སེམས་དེའི་ཚེ་དེའི་དུས་ཀྱི་དྲང་སྲོང་དུང་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་
<pb id="2.285a"/>
ཉིད་ཡིན་ནོ། །དེའི་ཚེ་དེའི་དུས་ཀྱི་བྲིས་པ་གང་ཡིན་པ་དེ་ནི་དགེ་སློང་ཤཱ་རིའི་བུ་ཡིན་ཏེ། དེ་ན་ཡང་འདིས་འདི་རྫུ་འཕྲུལ་གྱིས་ཕམ་པར་བྱས་སོ། །གཞན་ཡང་ཇི་ལྟར་འདིས་འདི་རྫུ་འཕྲུལ་གྱིས་ཕམ་པར་བྱས་པ་དེ་ཉོན་ཅིག །བྲིས་པས་དགོས་པ་འགའ་ཞིག་གི་
ཕྱིར་དུང་གི་རྐང་པ་གཉིས་ལ་གཏུགས་པ་ལས་དུང་གི་རྐང་པ་གཉིས་ཀྱིས་རལ་པ་མནན་པ་དང་བྲིས་པས་སྨྲས་པ། ཉི་མ་འཆར་ཀའི་དུས་ཀྱི་ཚེ་ཁྱོད་ཀྱི་སྤྱི་བོ་གས་པར་གྱུར་ཅིག །དུང་གིས་སྨྲས་པ། དེ་ལྟར་ན་ཉི་མ་འཆར་བར་མ་གྱུར་ཅིག་ཅེས་བྱས་
པ་དང་། འཇིག་རྟེན་དུ་ནམ་སྲོས་པར་གྱུར་ཏོ། །དེ་ནས་རྒྱལ་པོ་དང་། བྲམ་ཟེ་དང་། ཁྱིམ་བདག་གིས་དུང་ལ་གསོལ་བ་བཏབ་པ། དྲང་སྲོང་ཆེན་པོ་དེ་ལྟ་བུ་མ་མཛད་ཅིག །དེས་སྨྲས་པ། ཉི་མ་ཤར་བར་གྱུར་ན་གདོན་མི་ཟ་བར་བདག་གི་མགོ་
འགས་པར་འགྱུར་རོ། །བྲིས་པས་དེ་ལ་སྨྲས་པ། གལ་ཏེ་དེ་ལྟ་ན་འཇི་བ་ལས་བྱས་པའི་མགོ་ཞིག་བྱོས་ཤིག །ཇི་ཙམ་ན་འཇི་བ་ལས་དུང་གི་མགོ་ཞིག་བྱས་པ་ལས་ཉི་མ་ཤར་བ་དང་གས་པར་གྱུར་ཏོ། །དགེ་སློང་དག་ཇི་སྙམ་དུ་སེམས། དུང་གང་ཡིན་པ་དེ་ནི་དགེ་
སློང་མཽད་གལ་གྱི་བུ་འདི་ཉིད་དེ་ཡིན་ནོ། །བྲིས་པ་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་དེ་ཡིན་ཏེ། དེ་ན་ཡང་འདིས་ཕམ་པར་བྱས་སོ། །གཞན་ཡང་ཇི་ལྟར་ཕམ་པར་བྱས་པ་དེ་ཉོན་ཅིག  །ཡུལ་དབུས་སུ་བ་སོ་མཁན་གྱི་སློབ་དཔོན་ཞིག་བྱུང་ནས་
བ་སོ་འབྲས་ཙམ་བྲེའུ་ཆུང་གང་ཁྱེར་ནས་ཡུལ་ནས་ཅན་དུ་སོང་སྟེ། དེ་རི་མོ་མཁན་གྱི་སློབ་དཔོན་ཞིག་གི་ཁྱིམ་དུ་ཞུགས་ན་དེ་ཡང་སྟོང་པར་འདུག་ནས་དེའི་ཆུང་མ་ལ་སྨྲས་པ། གྲོགས་པོའི་ཆུང་མ་འབྲས་བྲེའུ་ཆུང་གང་པོ་འདི་ཚོས་ལ་བྱིན་ཅིག་ཅེས་
དེ་བཞག་སྟེ་སོང་ངོ་། །དེས་བཙོ་བར་བརྩམས་པ་ལས་ཤིང་ཟད་པར་གྱུར་ཀྱང་མ་ཚོས་སོ། །དེ་ནས་དེའི་ཁྱིམ་ཐབ་འོངས་ནས་སྨྲས་པ། བཟང་མོ་འདི་ཅི་ཞིག་ཡིན། དེས་རྒྱས་པར་སྨྲས་པ་དང་། དེས་དེ་བརྟགས་པ་ལས་བ་སོ་འབྲས་
ཙམ་ཤེ་དག་ཏུ་མཐོང་ནས་དེས་དེ་ལ་ཅོ་དྲི་བར་སྨྲས་པ། བཟང་མོ་འདི་ཚྭ་ཆུ་ཡིན་གྱིས། ཆུ་བཟང་པོ་གཞན་ཞིག་ཁྱེར་ཏེ་འོངས་དང་། དེས་འབྲས་འདི་ཚོས་པར་འགྱུར་རོ། །དེས་བ་སོ་མཁན་གྱི་སློབ་དཔོན་ལ་ཆུ་བཟང་པོ་ཞིག་
<pb id="2.285b"/>
ཁྱེར་ཏེ་ཤོག་ཤིག་ཅེས་སྨྲས་སོ། དེས་དེ་ལ་སྨྲས་ནས། དེས་ཕྱོགས་གཞན་ཞིག་ཏུ་རྫིང་བུ་ཞིག་བྲིས་ཏེ། དེར་ཁྱི་རོ་བམ་པ་ཞིག་ཀྱང་བྲིས་སོ། །དེ་ནས་བ་སོ་མཁན་གྱི་སློབ་དཔོན་དེ་བུམ་པ་ཁྱེར་ནས་རྫིང་བུ་ཡིན་ནོ་སྙམ་ནས་ཕྱོགས་
དེར་ཕྱིན་ཏེ། ཁྱི་རོ་བམ་པ་མཐོང་བ་དང་། དེས་སྣ་བཀབ་ནས་བརྟག་པར་བརྩམས་པ་ལས་ཇི་ཙམ་ན་དེའི་ཆུ་སྣོད་དེ་ཆག་ནས་བ་སོ་མཁན་གྱི་སློབ་དཔོན་དེ་སྐྱེངས་པར་གྱུར་ཏོ། །དགེ་སློང་དག་ཇི་སྙམ་དུ་སེམས། བ་སོ་མཁན་གྱི་
སློབ་དཔོན་གང་ཡིན་པ་དེ་ནི་དགེ་སློང་མཽད་གལ་གྱི་བུ་འདི་ཉིད་དེ་ཡིན་ནོ། །རི་མོ་མཁན་གྱི་སློབ་དཔོན་གང་ཡིན་པ་དེ་ནི་དགེ་སློང་ཤཱ་རིའི་བུ་འདི་ཉིད་དེ་ཡིན་ནོ། །འོན་ཀྱང་དེ་བཞིན་གཤེགས་པས་བརྙེས་པའི་བསམ་གཏན་དང་། ཏིང་ངེ་འཛིན་དང་
སྙོམས་པར་འཇུག་པ་གང་དག་ཡིན་པ་དེ་དག་གི་མིང་ཡང་རང་སངས་རྒྱས་རྣམས་ཀྱིས་མི་ཤེས་སོ། །རང་སངས་རྒྱས་རྣམས་ཀྱིས་ཐོབ་པ་གང་དག་ཡིན་པ་དེ་དག་གི་མིང་ཡང་དགེ་སློང་ཤཱ་རིའི་བུས་མི་ཤེས་སོ། །དགེ་སློང་ཤཱ་རིའི་བུས་ཐོབ་པ་
གང་དག་ཡིན་པ་དེ་དག་གི་མིང་ཡང་དགེ་སློང་མཽད་གལ་གྱི་བུས་མི་ཤེས་སོ། །དགེ་སློང་མཽད་གལ་གྱི་བུས་ཐོབ་པ་གང་ཡིན་པ་དེ་དག་གི་མིང་ཡང་ཉན་ཐོས་གཞན་རྣམས་ཀྱིས་མི་ཤེས་ཏེ། །དགེ་སློང་མཽད་གལ་གྱི་བུ་བས་དགེ་སློང་ཤཱ་རིའི་
བུ་རྫུ་འཕྲུལ་ཆེ་ཞིང་མཐུ་ཆེ་མོད་ཀྱི། དེས་མང་དུ་གནས་པ་ལ་དགོངས་ནས་ངས་རྫུ་འཕྲུལ་ཅན་རྣམས་ཀྱི་མཆོག་ཏུ་བསྟན་ཏོ། །ཤཱ་རིའི་བུ་དང་མཽད་གལ་གྱི་བུའི་ལེའུ་འོ།།         །།<head n="4" t="དང་པོ། འོད་སྲུང་གི་ལེའུ།" type="lewu" lv="1.6.12.5" zh_pb="2.665"/>དེ་ནས་ཚེ་དང་ལྡན་པ་འོད་སྲུང་ཆེན་
པོ་རང་གི་ལས་ཀྱི་རྒྱུ་བ་ལུང་སྟོན་པར་བྱེད་དེ། སྨྲས་པ། དེ་ནི་དེར་སོང་སྔོན་ནས་སྤྱད་པ་དང་། །རྗེས་མཐུན་ཚིག་དག་ཤིན་ཏུ་སྒྲོགས་པ་ན། །གང་ཞིག་བྱས་པས་འབྲས་བུ་ཆེ་མྱོང་བ། །ཆུང་ངུ་གཅིག་པུ་དེ་ནི་མྱུར་
དྲན་ནས། །ཇི་ལྟར་སེང་གེ་རི་ཡི་ཕུག་གནས་པ། །འཇིགས་པ་མེད་པར་སྤྱོད་ཡུལ་འགྲོ་བ་ལྟར། །མཚུངས་པ་མེད་པའི་ཉན་ཐོས་འོད་སྲུང་དེ། །སྔོན་གྱི་གནས་ནས་སྤྱད་པ་གྲོགས་བྱེད་པ། །
<pb id="2.286a"/>
ཟག་མེད་ཐ་བ་མེད་པ་རྣམ་གྲོལ་སེམས། །ཉོན་མོངས་མེད་པར་གནས་པ་སྐྱོན་མེད་ཡིད། །དེ་ལ་ཆོས་མཆོག་ཡོད་པར་ཡིད་ཆེས་ནས། །དེ་ཡི་ཆོས་ལ་ཡིད་ཀྱིས་སྨོན་བྱས་ཏེ། །རང་སངས་རྒྱས་ལ་བདག་གིས་ཡོན་དུ་ནི། །ཁྲེ་རྒོད་བྲེའུ་
གང་ཞིག་རབ་ཕུལ་བས། །དེ་འདྲ་བ་དང་ཀུན་དུ་ཕྲད་གྱུར་ཅེས། །སྨོན་པས་སྒྲ་མི་སྙན་དུ་སྐྱེས་པ་ནི། །ལས་དེ་གཅིག་པུ་ཉིད་ཀྱི་འབྲས་བུ་ཡིས། །ལུས་ཅན་བདག་གིར་འཛིན་མེད་ཚེ་རིང་བ། །ཁྱད་པར་འགྲོ་ཞིང་སྤྱོད་པ་མི་
དམན་པ། །སྒྲ་མི་སྙན་དུ་ལན་སྟོང་སྐྱེས་པར་གྱུར། །ལས་དེ་གཅིག་པུ་ཉིད་ཀྱི་འབྲས་བུ་ཡིས། །ལན་སྟོང་སུམ་བཅུ་རྩ་གསུམ་པར་སྐྱེས་ཏེ། །མེ་ཏོག་ཕྲེང་རྒྱན་བྱུག་པ་སྣ་ཚོགས་དང་། མཐུ་ཆེན་ལུས་མཛེས་པ་
དང་ལྡན་པར་གྱུར། །དེ་ནས་འཕོས་བདག་སྒྲ་མི་སྙན་དུ་སྐྱེས། །སླར་ཡང་ལྷ་དགའ་བར་བྱེད་པ་དང་། །སེམས་ཀྱི་སྨོན་ལམ་དབང་གིས་སླར་ཡང་བདག །མི་ནི་དགེ་བ་རྣམས་ཀྱི་ནང་དུ་སྐྱེས། །ལས་དེ་གཅིག་པུ་ཉིད་
ཀྱི་འབྲས་བུས་བདག །བྲམ་ཟེ་ས་ལ་ཆེན་པོའི་རིགས་སྐྱེས་ཏེ། །ནོར་མང་སྐྱེས་པ་བུད་མེད་རྣམས་ཀྱིས་བཀུར། །འདོད་པའི་ཡོན་ཏན་ལྔ་དོན་མི་གཉེར་ཡང་། །བདག་གིས་སྟོན་པ་ལན་འགའང་མ་མཐོང་ཞིང་། །མཚུངས་
མེད་ཉན་ཐོས་བདག་གིས་མ་མཐོང་ནས། །བདག་གི་སེང་རས་ཆེམ་གྱོན་འཇིག་རྟེན་ན། །དགྲ་བཅོམ་རྣམས་ལ་ཕྱགས་འཚལ་རབ་ཏུ་བྱུང་། །བདག་ནི་དེ་ལྟར་རབ་ཏུ་བྱུང་བ་དང་། །རྒྱལ་བ་བུ་མངས་མཆོད་རྟེན་ནང་བཞུགས་
མཐོང་། །ཐུབ་ཞབས་ཕྱག་འཚལ་བཅོམ་ལྡན་བདག་གི་སྟོན། །བདག་ནི་ཁྱོད་ཀྱི་ཉན་ཐོས་གྱུར་ཅེས་གསོལ། །འོད་སྲུང་ཇི་སྐད་སྨྲས་བཞིན་བྱས་ཏེ་འདིར། །ཁྱོད་སྟོན་ང་ཡིན་ང་ཡི་ཉན་ཐོས་ཁྱོད། །གལ་ཏེ་སྡུག་བསྔལ་
ཀུན་ལས་ཐར་འདོད་ན། །ཁྱོད་ཀྱིས་སྙན་པར་བཤད་པའི་ཆོས་སྙན་ཉོན། །གང་ཡང་བདག་ལ་སྐྱེས་མཆོག་སྐྱོབ་པ་ནི། །ཐུགས་རྗེ་ཆེན་པོ་ཡིས་ནི་ཆོས་བཤད་པ། །བསམ་གཏན་བཞི་སྟོབས་དབང་པོ་བྱང་ཆུབ་ཀྱི། །ཡན་ལག་ལམ་
